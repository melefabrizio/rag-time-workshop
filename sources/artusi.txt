

                     IGIENE * ECONOMIA * BUON GUSTO

                          LA SCIENZA IN CUCINA
                                   E
                         L'ARTE DI MANGIAR BENE


                    MANUALE PRATICO PER LE FAMIGLIE

                     COMPILATO DA PELLEGRINO ARTUSI




Avevo data l'ultima mano al mio libro _La scienza in cucina e l'Arte di
mangiar bene_, quando capitò in Firenze il mio dotto amico Francesco
Trevisan, professore di belle lettere al liceo Scipione Maffei di
Verona. Appassionato cultore degli studi foscoliani, fu egli eletto
a far parte del Comitato per erigere un monumento in Santa Croce al
Cantor dei Sepolcri. In quella occasione avendo avuto il piacere di
ospitarlo in casa mia, mi parve opportuno chiedergli il suo savio
parere intorno a quel mio culinario lavoro; ma ohimè! che, dopo averlo
esaminato, alle mie povere fatiche di tanti anni pronunziò la brutta
sentenza: _Questo è un libro che avrà poco esito._

Sgomento, ma non del tutto convinto della sua opinione, mi pungeva
il desiderio di appellarmi al giudizio del pubblico; quindi pensai di
rivolgermi per la stampa a una ben nota casa editrice di Firenze, nella
speranza che, essendo coi proprietari in relazione quasi d'amicizia
per avere anni addietro spesovi una somma rilevante per diverse mie
pubblicazioni, avrei trovato in loro una qualche condiscendenza. Anzi,
per dar loro coraggio, proposi a questi Signori di far l'operazione
in conto sociale e perchè fosse fatta a ragion veduta, dopo aver loro
mostrato il manoscritto, volli che avessero un saggio pratico della
mia cucina invitandoli un giorno a pranzo, il quale parve soddisfacente
tanto ad essi quanto agli altri commensali invitati a tener loro buona
compagnia.

Lusinghe vane, perocchè dopo averci pensato sopra e tentennato
parecchio, uno di essi ebbe a dirmi: — Se il suo lavoro l'avesse fatto
Doney, allora solo se ne potrebbe parlar sul serio. — Se l'avesse
compilato Doney —; io gli risposi —; probabilmente nessuno capirebbe
nulla come avviene del grosso volume _Il re de' cuochi_; mentre con
questo Manuale pratico basta si sappia tenere un mestolo in mano, che
qualche cosa si annaspa.

Qui è bene a sapersi che gli editori generalmente non si curano più che
tanto se un libro è buono o cattivo, utile o dannoso; per essi basta,
onde poterlo smerciar facilmente, che porti in fronte un nome celebre o
conosciutissimo, perchè questo serva a dargli la spinta e sotto le ali
del suo patrocinio possa far grandi voli.

Da capo dunque in cerca di un più facile intraprenditore, e conoscendo
per fama un'altra importante casa editrice di Milano, mi rivolsi ad
essa, perchè pubblicando _d'omnia generis musicorum_, pensavo che in
quella farragine potesse trovare un posticino il mio modesto lavoro. Fu
per me molto umiliante questa risposta asciutta asciutta: — Di libri di
cucina non ci occupiamo.

— Finiamola una buona volta —; dissi allora fra me —; di mendicare
l'aiuto altrui e si pubblichi a tutto mio rischio e pericolo; —; e
infatti ne affidai la stampa al tipografo Salvadore Landi; ma mentre
ne trattavo le condizioni mi venne l'idea di farlo offrire ad un altro
editore in grande, più idoneo per simili pubblicazioni. A dire il vero
trovai lui più propenso di tutti; ma, ohimè (di nuovo) a quali patti!
L. 200 prezzo dell'opera e la cessione dei diritti d'autore. Ciò, e la
riluttanza degli altri, provi in quale discredito erano caduti i libri
di cucina in Italia!

A sì umiliante proposta uscii in una escandescenza, che non occorre
ripetere, e mi avventurai a tutte mie spese e rischio; ma scoraggiato
come ero, nella prevenzione di fare un fiasco solenne, ne feci tirare
mille copie soltanto.

Accadde poco dopo che a Forlimpopoli, mio paese nativo, erasi indetta
una gran fiera di beneficenza e un amico mi scrisse di contribuirvi con
due esemplari della vita del Foscolo; ma questa essendo allora presso
di me esaurita, supplii con due copie della _Scienza in cucina e l'Arte
di mangiar bene_. Non l'avessi mai fatto, poichè mi fu riferito che
quelli che le vinsero invece di apprezzarle le misero alla berlina e le
andarono a vendere al tabaccaio.

Ma nè anche questa fu l'ultima delle mortificazioni subite, perocchè
avendone mandata una copia a una _Rivista_ di Roma, a cui ero
associato, non che dire due parole sul merito del lavoro e fargli
un poco di critica, come prometteva un avviso dello stesso giornale
pei libri mandati in dono, lo notò soltanto nella rubrica di quelli
ricevuti, sbagliandone perfino il titolo.

Finalmente dopo tante bastonature, sorse spontaneamente un uomo di
genio a perorar la mia causa. Il professor Paolo Mantegazza, con
quell'intuito pronto e sicuro che lo distingueva, conobbe subito che
quel mio lavoro qualche merito lo aveva, potendo esser utile alle
famiglie; e, rallegrandosi meco, disse: — Col darci questo libro voi
avete fatto un'opera buona e perciò vi auguro cento edizioni.

— Troppe, troppe! — risposi —; sarei contento di due. — Poi con molta
mia meraviglia e sorpresa, che mi confusero, lo elogiò e lo raccomandò
all'uditorio in due delle sue conferenze.

Cominciai allora a prender coraggio e vedendo che il libro
propendeva ad aver esito, benchè lento da prima, scrissi all'amico di
Forlimpopoli, lagnandomi dell'offesa fatta ad un libro che forse un
giorno avrebbe recato onore al _loro_ paese; la stizza non mi fece dir
_mio_.

Esitata la prima edizione, sempre con titubanza, perchè ancora non ci
credevo, misi mano alla seconda, anche questa di soli mille esemplari;
la quale avendo avuto smercio più sollecito dell'antecedente, mi
diè coraggio d'intraprender la terza di copie duemila e poi la
quarta e quinta di tremila ciascuna. A queste seguono, a intervalli
relativamente brevi, sei altre edizioni di quattromila ciascuna e
finalmente, vedendo che questo manuale, quanto più invecchiava più
acquistava favore e la richiesta si faceva sempre più viva, mi decisi
a portare a seimila, a diecimila, poi a quindicimila, il numero delle
copie di ciascuna delle successive edizioni. Con questa venticinquesima
si è giunti in tutto al numero di 138.000 copie date alla luce finora,
e quasi sempre con l'aggiunta di nuove ricette (perchè quest'arte
è inesauribile); la qual cosa mi è di grande conforto specialmente
vedendo che il libro è comprato anche da gente autorevole e da
professori di vaglia.

Punzecchiato nell'amor proprio da questo risultato felice, mi premeva
rendermi grato al pubblico con edizioni sempre più eleganti e corrette
e sembrandomi di non vedere in chi presiedeva alla stampa tutto
l'impegno per riuscirvi, gli dissi un giorno in tono di scherzo: —
Dunque anche lei, perchè questo mio lavoro sa di stufato, sdegna forse
di prenderlo in considerazione? Sappia però, e lo dico a malincuore,
che con le tendenze del secolo al materialismo e ai godimenti della
vita, verrà giorno, e non è lontano, che saranno maggiormente ricercati
e letti gli scritti di questa specie; cioè di quelli che recano diletto
alla mente e danno pascolo al corpo, a preferenza delle opere, molto
più utili all'umanità, dei grandi scienziati.

Cieco chi non lo vede! Stanno per finire i tempi delle seducenti
e lusinghiere ideali illusioni e degli anacoreti; il mondo corre
assetato, anche più che non dovrebbe, alle vive fonti del piacere, e
però chi potesse e sapesse temperare queste pericolose tendenze con una
sana morale avrebbe vinto la palma.

Pongo fine a questa mia cicalata non senza tributare un elogio e un
ringraziamento ben meritati alla Casa Editrice Bemporad di Firenze,
la quale si è data ogni cura di far conoscere questo mio Manuale al
pubblico e di divulgarlo.




PREFAZIO


La cucina è una bricconcella; spesso e volentieri fa disperare, ma dà
anche piacere, perchè quelle volte che riuscite o che avete superata
una difficoltà, provate compiacimento e cantate vittoria.

Diffidate dei libri che trattano di quest'arte: Sono la maggior parte
fallaci o incomprensibili, specialmente quelli italiani; meno peggio
i francesi: al più al più, tanto dagli uni che dagli altri potrete
attingere qualche nozione utile quando l'arte la conoscete.

Se non si ha la pretesa di diventare un cuoco di baldacchino non
credo sia necessario per riuscire, di nascere con una cazzaruola in
capo basta la passione, molta attenzione e l'avvezzarsi precisi: poi
scegliete sempre per materia prima roba della più fine, che questa vi
farà figurare.

Il miglior maestro è la pratica sotto un esercente capace; ma anche
senza di esso, con una scorta simile a questa mia, mettendovi con molto
impegno al lavoro, potrete, io spero, annaspar qualche cosa.

Vinto dalle insistenze di molti miei conoscenti e di signore, che mi
onorano della loro amicizia, mi decisi finalmente di pubblicare il
presente volume, la cui materia, già preparata da lungo tempo, serviva
per solo mio uso e consumo. Ve l'offro dunque da semplice dilettante
qual sono, sicuro di non ingannarvi, avendo provati e riprovati più
volte questi piatti da me medesimo; se poi voi non vi riuscirete alla
prima, non vi sgomentate; buona volontà ed insistenza vuol essere, e
vi garantisco che giungerete a farli bene e potrete anche migliorarli,
imperocchè io non presumo di aver toccato l'apice della perfezione.

Ma, vedendo che si è giunti con questa alla trentacinquesima edizione
e alla tiratura di duecentottantatremila esemplari, mi giova credere
che nella generalità a queste mie pietanze venga fatto buon viso e che
pochi, per mia fortuna, mi abbiano mandato finora in quel paese per
imbarazzo di stomaco o per altri fenomeni che la decenza mi vieta di
nominare.

Non vorrei però che per essermi occupato di culinaria mi gabellaste per
un ghiottone o per un gran pappatore; protesto, se mai, contro questa
taccia poco onorevole, perchè non sono nè l'una nè l'altra cosa. Amo il
bello ed il buono ovunque si trovino e mi ripugna di vedere straziata,
come suol dirsi, la grazia di Dio. Amen.




L'AUTORE A CHI LEGGE


Due sono le funzioni principali della vita: la nutrizione e la
propagazione della specie; a coloro quindi che, rivolgendo la mente a
questi due bisogni dell'esistenza, li studiano e suggeriscono norme
onde vengano sodisfatti nel miglior modo possibile, per render meno
triste la vita stessa, e per giovare all'umanità, sia lecito sperare
che questa, pur se non apprezza le loro fatiche, sia almeno prodiga di
un benigno compatimento.

Il senso racchiuso in queste poche righe, premesse alla terza edizione,
essendo stato svolto con più competenza in una lettera familiare a me
diretta dal chiarissimo poeta Lorenzo Stecchetti, mi procuro il piacere
di trascrivervi le sue parole.

«Il genere umano — egli dice — dura solo perchè l'uomo ha l'istinto
della conservazione e quello della riproduzione e sente vivissimo il
bisogno di sodisfarvi. Alla sodisfazione di un bisogno va sempre unito
un piacere e il piacere della conservazione si ha nel senso del gusto e
quello della riproduzione nel senso del tatto. Se l'uomo non appetisse
il cibo o non provasse stimoli sessuali, il genere umano finirebbe
subito.

«Il gusto e il tatto sono quindi i sensi più necessari, anzi
indispensabili alla vita dell'individuo e della specie. Gli altri
aiutano soltanto e si può vivere ciechi e sordi, ma non senza
l'attività funzionale degli organi del gusto.

«Come è dunque che nella scala dei sensi i due più necessari alla
vita ed alla sua trasmissione sono reputati più vili? Perchè quel
che sodisfa gli altri sensi, pittura, musica, ecc., si dice arte, si
ritiene cosa nobile, ed ignobile invece quel che sodisfa il gusto?
Perchè chi gode vedendo un bel quadro o sentendo una bella sinfonia
è reputato superiore a chi gode mangiando un'eccellente vivanda? Ci
sono dunque tali ineguaglianze anche tra i sensi che chi lavora ha una
camicia e chi non lavora ne ha due?

«Deve essere pel tirannico regno che il cervello esercita ora su tutti
gli organi del corpo. Al tempo di Menenio Agrippa dominava lo stomaco,
ora non serve nemmeno più, o almeno serve male. Tra questi eccessivi
lavoratori di cervello ce n'è uno che digerisca bene? Tutto è nervi,
nevrosi, nevrastenia, e la statura, la circonferenza toracica, la forza
di resistenza e di riproduzione calano ogni giorno in questa razza
di saggi e di artisti pieni d'ingegno e di rachitide, di delicatezze
e di glandule, che non si nutre, ma si eccita e si regge a forza di
caffè, di alcool e di morfina. Perciò i sensi che si dirigono alla
cerebrazione sono stimati più nobili di quelli che presiedono alla
conservazione, e sarebbe ora di cassare questa ingiusta sentenza.

«O santa bicicletta che ci fa provare la gioia di un robusto appetito
a dispetto dei decadenti e dei decaduti, sognanti la clorosi, la tabe e
i gavoccioli dell'arte ideale! All'aria, all'aria libera e sana, a far
rosso il sangue e forti i muscoli! Non vergogniamoci dunque di mangiare
il meglio che si può e ridiamo il suo posto anche alla gastronomia.
Infine anche il tiranno cervello ci guadagnerà, e questa società malata
di nervi finirà per capire che, anche in arte, una discussione sul
cucinare l'anguilla, vale una dissertazione sul sorriso di Beatrice.

«Non si vive di solo pane, è vero; ci vuole anche il companatico;
e l'arte di renderlo più economico, più sapido, più sano, lo dico
e lo sostengo, è vera arte. Riabilitiamo il senso del gusto e non
vergogniamoci di sodisfarlo onestamente, ma il meglio che si può, come
ella ce ne dà i precetti.»




ALCUNE NORME D'IGIENE


Tiberio imperatore diceva che l'uomo, giunto all'età di trentacinque
anni, non dovrebbe avere più bisogno di medico. Se questo aforismo,
preso in senso largo è vero, non è men vero che il medico, chiamato a
tempo, può troncare sul bel principio una malattia ed anche salvarvi da
immatura morte; il medico poi se non guarisce, solleva spesso, consola
sempre.

La massima dell'imperatore Tiberio è vera in quanto che l'uomo arrivato
a metà del corso della vita dovrebbe avere acquistata tanta esperienza
sopra sè stesso da conoscere ciò che gli nuoce e ciò che gli giova e
con un buon regime dietetico governarsi in modo da tenere in bilico
la salute, la qual cosa non è difficile se questa non è minacciata da
vizii organici o da qualche viscerale lesione. Oltre a ciò dovrebbe
l'uomo, giunto a quell'età, essersi persuaso che la cura profilattica,
ossia preventiva, è la migliore, che ben poco evvi a sperare dalle
medicine e che il medico più abile è colui che ordina poco e cose
semplici.

Le persone nervose e troppo sensibili, specialmente se disoccupate ed
apprensive, si figurano di aver mille mali che hanno sede solo nella
loro immaginazione. Una di queste, parlando di sè stessa, diceva un
giorno al suo medico: «Io non capisco come possa campare un uomo
con tanti malanni addosso». Eppure non solo è campata con qualche
incomoduccio comune a tanti altri; ma essa ha raggiunto una tarda età.

Questi infelici ipocondriaci, che altro non sono, meritano tutto il
nostro compatimento imperocchè non sanno svincolarsi dalle pastoie
in cui li tiene una esagerata e continua paura, e non c'è modo a
persuaderli, ritenendosi ingannati dallo zelo di coloro che cercano
di confortarli. Spesso li vedrete coll'occhio torvo e col polso in
mano gettar sospiri, guardarsi con ribrezzo allo specchio ed osservare
la lingua; la notte di soprassalto balzar dal letto, spaventati per
palpitar del cuore in sussulto. Il vitto per essi è una pena, non
solo per la scelta de' cibi; ma ora temendo di aver mangiato troppo,
stanno in apprensione di qualche accidente, ora volendo correggersi
con astinenza eccessiva hanno insonnia la notte e sogni molesti. Col
pensiero sempre a sè stessi pel timore di prendere un raffreddore o
un mal di petto, escono ravvolti in modo che sembrano fegatelli nella
rete, e ad ogni po' d'impressione fredda che sentono soprammettono
involucri sopra involucri da disgradarne, sto per dir, le cipolle.
Per questi tali non c'è medicina che valga e un medico coscienzioso
dirà loro: divagatevi, distraetevi, passeggiate spesso all'aria
aperta per quanto le vostre forze il comportano, viaggiate, se avete
quattrini, in buona compagnia e guarirete. S'intende bene che io
in questo scritto parlo alle classi agiate, chè i diseredati dalla
fortuna sono costretti, loro malgrado, a fare di necessità virtù e
consolarsi riflettendo che la vita attiva e frugale contribuisce alla
robustezza dei corpo e alla conservazione della salute. Da questi
preliminari passando alla generalità di una buona igiene, permettetemi
vi rammenti alcuni precetti che godono da lungo tempo la sanzione
scientifica, ma che non sono ripetuti mai abbastanza; e per primo,
parlandovi del vestiario, mi rivolgo alle signore mamme e dico ad esse:
cominciate a vestir leggieri, fino dall'infanzia, i vostri bambini,
che poi fatti adulti con questo metodo risentiranno meno le brusche
variazioni dell'atmosfera e andranno meno soggetti alle infreddature,
alle bronchiti. Se poi, durante l'inverno, non eleverete ne' vostri
appartamenti il calore delle stufe oltre ai 12 o 14 gradi, vi salverete
probabilmente dalle polmoniti che sono così frequenti oggigiorno.

Alle prime frescure non vi aggravate, a un tratto, di troppi panni,
basta un indumento esterno e precario per poterlo deporre e riprendere
a piacere nel frequente alternarsi della stagione fino a che non saremo
entrati nel freddo costante. Quando poi vi avvicinate alla primavera
rammentatevi allora del seguente proverbio che io trovo di una verità
indiscutibile:

    Di aprile non ti alleggerire,
    Di maggio va' adagio,
    Di giugno getta via lo cotticugno,
    Ma non lo impegnare
    Chè potrebbe abbisognare.

Cercate di abitar case sane con molta luce e ventilate: dov'entra il
sole fuggono le malattie. Compassionate quelle signore che ricevono
quasi all'oscuro, che quando andate a visitarle inciampate nei mobili
e non sapete dove posare il cappello. Per questo loro costume di vivere
quasi sempre nella penombra, di non far moto a piedi e all'aria libera
ed aperta, e perchè tende naturalmente il loro sesso a ber poco vino e
a cibarsi scarsamente di carne, preferendo i vegetali e i dolciumi, non
trovate fra loro le guance rosee, indizio di prospera salute, le belle
carnagioni tutto sangue e latte, non cicce sode, ma floscie e visi
come le vecce fatte nascere al buio per adornare i sepolcri il giovedì
santo. Qual maraviglia allora di veder fra le donne tante isteriche,
nevrotiche ed anemiche?

Avvezzatevi a mangiare d'ogni cosa se non volete divenire incresciosi
alla famiglia. Chi fa delle esclusioni parecchie offende gli altri e
il capo di casa, costretti a seguirlo per non raddoppiar le pietanze.
Non vi fate schiavi del vostro stomaco: questo viscere capriccioso, che
si sdegna per poco, pare si diletti di tormentare specialmente coloro
che mangiano più del bisogno, vizio comune di chi non è costretto dalla
necessita al vitto frugale. A dargli retta, ora con le sue nausee
ora col rimandarvi alla gola il sapore de' cibi ricevuti ed ora con
moleste acidità, vi ridurrebbe al regime de' convalescenti. In questi
casi, se non avete nulla a rimproverarvi per istravizio, muovetegli
guerra; combattetelo corpo a corpo per vedere di vincerlo; ma se poi
assolutamente la natura si ribella ad un dato alimento, allora solo
concedetegli la vittoria e smettete.

Chi non esercita attività muscolare deve vivere più parco degli altri
e a questo proposito Agnolo Pandolfini nel _Trattato del governo
della famiglia_, dice: «Trovo che molto giova la dieta, la sobrietà,
non mangiare, non bere, se non vi sentite fame o sete. E provo in me
questo, per cosa cruda e dura che sia a digestire, vecchio come io
sono, dall'un sole all'altro mi trovo averla digestita. Figliuoli miei,
prendete questa regola brieve, generale e molto perfetta. Ponete cura
in conoscere qual cosa v'è nociva, e da quella vi guardate; e quale vi
giova e fa pro quella seguite e continuate».

Allo svegliarvi la mattina consultate ciò che più si confà al vostro
stomaco; se non lo sentite del tutto libero limitatevi ad una tazza di
caffè nero, e se la fate precedere da mezzo bicchier d'acqua frammista
a caffè servirà meglio a sbarazzarvi dai residui di una imperfetta
digestione. Se poi vi trovate in perfetto stato e (avvertendo di
non pigliare abbaglio perchè c'è anche la falsa fame) sentite subito
bisogno di cibo, indizio certo di buona salute e pronostico di lunga
vita, allora viene opportuno, a seconda del vostro gusto, col caffè
nero un crostino imburrato, o il caffè col latte, oppure la cioccolata.
Dopo quattr'ore circa, che tante occorrono per digerire una colazione
ancorchè scarsa e liquida, si passa secondo l'uso moderno alla
colazione solida delle 11 o del mezzogiorno.

Questo pasto, per essere il primo della giornata, è sempre il più
appetitoso, e perciò non conviene levarsi del tutto la fame, se volete
gustare il pranzo e, ammenochè non conduciate vita attiva e di lavoro
muscolare, non è bene il pasteggiar col vino, perchè il rosso non è
di facile digestione e il bianco essendo alcoolico, turba la mente se
questa deve stare applicata.

Meglio è il pasteggiar la mattina con acqua pura e bere in fine un
bicchierino o due di vino da bottiglia, oppure il far uso di the
semplice o col latte che io trovo molto omogeneo; non aggrava lo
stomaco e, come alimento nervoso e caldo aiuta a digerire.

Nel pranzo, che è il pasto principale della giornata e, direi, quasi
una festa di famiglia, si può scialare, ma più durante l'inverno che
nell'estate, perchè nel caldo si richiedono alimenti leggieri e facili
a digerirsi. Più e diverse qualità di cibi, dei due regni della natura,
ove predomini l'elemento carneo, contribuiscono meglio a una buona
digestione specialmente se annaffiati da vino vecchio ed asciutto; ma
guardatevi dalle scorpacciate come pure da quei cibi che sono soliti
a sciogliervi il corpo, e non dilavate lo stomaco col troppo bere. A
questo proposito alcuni igienisti consigliano il pasteggiar coll'acqua
anche durante il pranzo, serbando il vino alla fine. Fatelo se ve ne
sentite il coraggio; a me sembra un troppo pretendere.

Se volete una buona regola, nel pranzo arrestatevi al primo boccone
che vi fa nausea e senz'altro passate al _dessert_. Un'altra buona
consuetudine contro le indigestioni e all'esuberanza di nutrimento è di
mangiar leggiero il giorno appresso a quello in cui vi siete nutriti di
cibi gravi e pesanti.

Il gelato non nuoce alla fine del pranzo, anzi giova, perchè richiama
al ventricolo il calore opportuno a ben digerire; ma guardatevi sempre,
se la sete non ve lo impone, di bere tra un pasto e l'altro, per non
disturbare la digestione, avendo bisogno questo lavoro di alta chimica
della natura di non essere molestato.

Fra la colazione e il pranzo lasciate correre un intervallo di sette
ore, che tante occorrono per una completa digestione, anzi non bastano
per quelli che l'hanno lenta, cosicchè avendo luogo la colazione
alle undici, meglio è trasportare il pranzo alle sette; ma veramente
non si dovrebbe ritornare al cibo altro che quando lo stomaco chiama
con insistenza soccorso, e questo bisogno tanto più presto si farà
imperioso se lo provocate con una passeggiata all'aria libera oppure
con qualche esercizio temperato e piacevole.

«L'esercizio, dice il precitato Agnolo Pandolfini, conserva la vita,
accende il caldo e il vigore naturale, schiuma superchie e cattive
materie e umori, fortifica ogni virtù del corpo e de' nervi; è
necessario a' giovani, utile a' vecchi. Colui non faccia esercizio,
che non vuole vivere sano e lieto. Socrate, si legge, in casa ballava
e saltava per esercitarsi. La vita modesta, riposata e lieta fu sempre
ottima medicina alla sanità».

La temperanza e l'esercizio dei corpo sono dunque i due perni su cui
la salute si aggira; ma avvertite che _quando eccede, cangiata in vizio
la virtù si vede_, imperocchè le perdite continue dell'organismo hanno
bisogno di riparazione. Dalla pletora per troppo nutrimento guardatevi
dal cadere nell'eccesso opposto di una scarsa e insufficiente
alimentazione per non lasciarvi indebolire.

Durante l'adolescenza ossia nel crescere, l'uomo ha bisogno di molto
nutrimento; per l'adulto e specialmente pel vecchio la moderazione nel
cibo è indispensabile virtù per prolungare la vita.

A coloro che hanno conservata ancora la beata usanza de' nostri padri
di pranzare a mezzogiorno o al tocco, rammenterò l'antichissimo adagio:
_Post prandium stabis et post cenam ambulabis_; a tutti poi, che la
prima digestione si fa in bocca, quindi non si potrebbe mai abbastanza
raccomandare la conservazione dei denti, per triturare e macinare
convenientemente i cibi, che coll'aiuto della saliva, si digeriscono
assai meglio di quelli tritati e pestati in cucina, i quali richiedono
poca masticazione, riescono pesanti allo stomaco, come se questo
viscere sentisse sdegno per avergli tolto parte del suo lavoro; anzi
molti cibi riputati indigesti possono riescire digeribili e gustati
meglio mediante una forte masticazione.

Se con la guida di queste norme saprete regolar bene il vostro stomaco,
da debole che era il renderete forte, e se forte di natura, tale il
conserverete senza ricorrere ai medicamenti. Rifuggite dai purganti,
che sono una rovina se usati di frequente, e ricorrete ad essi ben di
rado e soltanto quando la necessità il richieda. Molte volte le bestie
col loro istinto naturale e fors'anche col raziocinio insegnano a noi
come regolarci: il mio carissimo amico Sibillone, quando prendeva
un'indigestione, stava un giorno o due senza mangiare e l'andava a
smaltire sui tetti. Sono quindi da deplorare quelle pietose mamme
che, per un'esagerazione del sentimento materno, tengono gli occhi
sempre intenti alla salute de' loro piccini e ad ogni istante che
li vedono un po' mogi o non obbedienti al secesso, con quella fisima
sempre in capo de' bachi, i quali il più sovente non sono che nella
loro immaginazione, non lasciano agir la natura che, in quella età
rigogliosa ed esuberante di vita, fa prodigi lasciata a se stessa; ma
ricorrono subito al medicamento, al clistere.

L'uso de' liquori che, a non istare in guardia diventa abuso, è
riprovato da tutti gli igienisti pei guasti irreparabili che cagionano
nell'organismo umano. Può fare eccezione soltanto un qualche leggero
poncino di cognac (sia pure con l'odore del rum) nelle fredde serate
d'inverno, perchè aiuta nella notte la digestione e vi trovate la
mattina con lo stomaco più libero e la bocca migliore.

Male, male assai poi fanno coloro che si lasciano vincere dal vino. A
poco a poco, sentono nausea al cibo e si nutrono quasi esclusivamente
di quello; indi si degradano agli occhi del mondo, diventando ridicoli,
pericolosi e bestiali. C'era un mercante che quando arrivava in una
città si fermava ad una cantonata per osservar la gente che passava
e quando vedeva uno col naso rosso era sollecito a chiedergli dove si
vendeva il vino buono. Anche passando sopra al marchio d'intemperanza
che questo vizio imprime spesso sul viso, e a certe scene che destano
soltanto un senso d'ilarità — come quella di un cuoco il quale, mentre
i suoi padroni aspettavano a cena, teneva la padella sopra l'acquaio
e furiosamente faceva vento al di sotto — è certo che quando vedete
questi beoni, che cogli occhi imbambolati, mal pronunciando l'erre
dicono e fanno sciocchezze spesso compromettenti, vi sentite serrare il
cuore nel timore che non si passi alle risse e dalle risse al coltello
come avviene sovente. Persistendo ancora in questo vizio brutale, che
si fa sempre più imperioso, si diventa ubriaconi incorreggibili; i
quali tutti finiscono miseramente.

Neppure sono da lodarsi coloro che cercano di procrastinare l'appetito
cogli eccitanti, imperocchè se avvezzate il ventricolo ad aver bisogno
di agenti esterni per aiutarlo a digerire finirete per isnervare la
sua vitalità e l'elaborazione de' succhi gastrici diverrà difettosa.
Quanto al sonno e il riposo sono funzioni assolutamente relative
da conformarle al bisogno dell'individuo, poichè tutti non siamo
ugualmente conformati, e segue talvolta che uno si senta un malessere
generale e indefinibile senza potersene rendere ragione e questo da
altro non deriva che da mancanza di riposo riparatore.

Chiudo la serie di questi precetti, gettati giù così alla buona e senza
pretese, coi seguenti due proverbi, tolti dalla letteratura straniera,
non senza augurare al lettore felicità e lunga vita.

PROVERBIO INGLESE

    _Early to bed and early to rise_
    _Makes a man healthy, wealthy and wise._

    Coricarsi presto ed alzarsi presto
    Fanno l'uomo sano, ricco e saggio.

PROVERBIO FRANCESE

    _Se lever à six, déjeuner à dix_
    _Dîner à six, se coucher à dix,_
    _Fait vivre l'homme dix fois dix._

    Alzarsi alle sei, far colazione alle dieci,
    Pranzare alle sei, coricarsi alle dieci
    Fa viver l'uomo dieci volte dieci.

                                   ❦

Lettera del poeta Lorenzo Stecchetti (Olindo Guerrini) a cui mandai in
dono una copia del mio libro di cucina, terza edizione:

      On. Signor mio,

  Ella non può immaginare che gradita sorpresa mi abbia fatto il
  suo volume, dove si compiacque di ricordarmi! Io sono stato e
  sono uno degli apostoli più ferventi ed antichi dell'opera sua
  che ho trovato la migliore, la più pratica, e la più bella, non
  dico di tutte le italiane che sono vere birbonate, ma anche delle
  straniere. Ricorda ella il Vialardi che fa testo in Piemonte?

  «GRILLÒ ABBRAGIATO. — La volaglia spennata si abbrustia, non si
  sboglienta, ma la longia di bue piccata di trifola cesellata e di
  giambone, si ruola a forma di valigia in una braciera con butirro.
  Umiditela soventemente con grassa e sgorgate e imbianchite due
  animelle e fatene una farcia da chenelle grosse un turacciolo, da
  bordare la longia. Cotta che sia, giusta di sale, verniciatela con
  salsa di tomatiche ridotta spessa da velare e fate per guarnitura
  una macedonia di mellonetti e zuccotti e servite in terrina ben
  caldo».

  Non è nel libro, ma i termini ci sono tutti.

  Quanto agli altri Re dei Cuochi, Regina delle Cuoche ed altre
  maestà culinarie, non abbiamo che traduzioni dal francese o
  compilazioni sgangherate. Per trovare una ricetta pratica e adatta
  per una famiglia bisogna andare a tentone, indovinare, sbagliare.
  Quindi benedetto l'Artusi! È un coro questo, un coro che le viene
  di Romagna, dove ho predicato con vero entusiasmo il suo volume. Da
  ogni parte me ne vennero elogi. Un mio caro parente mi scriveva:
  «Finalmente abbiamo un libro di cucina e non di cannibalismo,
  perchè tutti gli altri dicono: prendete il vostro fegato,
  tagliatelo a fette, ecc.» e mi ringraziava.

  Avevo anch'io l'idea di fare un libro di cucina da mettere nei
  manuali dell'Hoepli. Avrei voluto fare un libro, come si dice di
  volgarizzazione; ma un poco il tempo mi mancò, un poco ragioni
  di bilancio[1] mi rendevano difficile la parte sperimentale e
  finalmente venne il suo libro che mi scoraggiò affatto. L'idea mi
  passò, ma mi è rimasta una discreta collezione di libri di cucina
  che fa bella mostra di sè in uno scaffale della sala da pranzo. La
  prima edizione del suo libro, rilegata, interfogliata ed arricchita
  (?) di parecchie ricette, vi ha il posto d'onore. La seconda
  serve alla consultazione quotidiana e la terza ruberà ora il posto
  d'onore alla prima perchè superba dell'autografo dell'Autore.

  Così, come Ella vede, da un pezzo conosco, stimo e consiglio
  l'opera sua ed Ella intenda perciò con che vivissimo piacere
  abbia accolto l'esemplare cortesemente inviatomi. Prima il mio
  stomaco solo provava una doverosa riconoscenza verso di Lei; ora
  allo stomaco si aggiunge l'animo. È perciò, Egregio Signore, che
  rendendole vivissime grazie del dono e della cortesia, mi onoro di
  rassegnarmi colla dovuta gratitudine e stima.

                                                         Suo Dev.mo

                                                        O. GUERRINI

      Bologna, 19-XII-96.

                                   ❦

La contessa Maria Fantoni, ora vedova dell'illustre professor
Paolo Mantegazza, mi fece la inaspettata sorpresa di onorarmi
dell'infrascritta lettera, la quale serbo in conto di gradito premio
alle mie povere fatiche.

                                                        San Terenzo
                                               (Golfo della Spezia)
                                                   14 novembre '97.

      Gentil.mo Signor Artusi,

  Mi scusi la sfacciataggine, ma sento proprio il bisogno di dirle,
  quanto il suo libro mi sia utile e caro; sì, caro, perchè nemmeno
  uno dei piatti che ho fatto mi è riuscito _poco bene_, e anzi
  taluni così perfetti da riceverne elogi, e siccome il merito è
  _suo_, voglio dirglielo per ringraziarlo sinceramente.

  Ho fatto una _sua_ gelatina di cotogne che anderà in America; l'ho
  mandata a mio figliastro a Buenos Ayres e sono sicura che sarà
  apprezzata al suo giusto valore. E poi lei scrive e descrive così
  chiaramente che il mettere in esecuzione le sue ricette è un vero
  piacere e io ne provo soddisfazione.

  Tutto questo volevo dirle e per questo mi sono permessa
  indirizzarle questa lettera.

  Mio marito vuole esserle rammentato con affetto.

  Ed io le stringo la mano riconoscentissima.

                                                  MARIA MANTEGAZZA.

                                   ❦

Le commedie della cucina, ossia la disperazione dei poveri cuochi,
quando i loro padroni invitano gli amici a pranzo (scena tolta dal
vero, soltanto i nomi cambiati):

  Dice il padrone al suo cuoco:

  — Bada Francesco che la signora Carli non mangia pesce, nè fresco
  nè salato, e non tollera neanche l'odore de' suoi derivati. Lo sai
  già che il marchese Gandi sente disgusto all'odore della vainiglia.
  Guardati bene dalla noce moscata e dalle spezie, perchè l'avvocato
  Cesari questi aromi li detesta. Nei dolci che farai avverti di
  escludere le mandorle amare, chè non li mangerebbe Donna Matilde
  d'Alcantara. Già sai che il mio buon amico Moscardi non fa mai uso
  nella sua cucina di prosciutto, lardo, carnesecca e lardone, perchè
  questi condimenti gli promuovono le flatulenze; dunque non ne usare
  in questo pranzo onde non si dovesse ammalare.

  Francesco, che sta ad ascoltare il padrone a bocca aperta,
  finalmente esclama:

  — Ne ha più delle esclusioni da fare, _sior_ padrone?

  — A dirti il vero, io che conosco il gusto de' miei invitati, ne
  avrei qualche altra su cui metterti in guardia. So che qualcuno di
  loro fa eccezione alla carne di castrato e dice che sa di sego,
  altri che l'agnello non è di facile digestione; diversi poi mi
  asserirono, accademicamente parlando, che quando mangiano cavolo o
  patate sono presi da timpanite, cioè portano il corpo gonfio tutta
  la notte e fanno sognacci; ma per questi tiriamo via, passiamoci
  sopra.

  — Allora ho capito — soggiunge il cuoco, e partendo borbotta
  tra sè: — Per contentare tutti questi signori e scongiurare la
  timpanite, mi recherò alla residenza di Marco (il ciuco di casa) a
  chiedergli, per grazia, il suo savio parere e un vassoio de' suoi
  prodotti, senza il relativo condimento!




SPIEGAZIONE DI VOCI

che, essendo del volgare toscano, non tutti intenderebbero


=Bianchire.= Vedi _imbiancare_.

=Bietola.= Erba comune per uso di cucina, a foglie grandi lanceolate,
conosciuta in alcuni luoghi col nome di _erbe_ o _erbette_.

=Caldana.= Quella stanzetta sopra la volta del forno, dove i fornai
mettono a lievitare il pane.

=Carnesecca.= Pancetta del maiale salata.

=Cipolla.= Parlando di polli, vale ventriglio.

=Costoletta.= Braciuola colla costola, di vitella di latte, di agnello,
di castrato e simili.

=Cotoletta.= Parola francese di uso comune per indicare un pezzo di
carne magra, ordinariamente di vitella di latte, non più grande della
palma di una mano, battuta e stiacciata, panata e dorata.

=Crema pasticcera.= Crema con la farina onde riesca meno liquida.

=Fagiuoli sgranati.= Fagiuoli quasi giunti a maturazione e levati
freschi dal baccello.

=Farina d'Ungheria.= È farina di grano finissima che trovasi in
commercio nelle grandi città.

=Filetto.= Muscolo carnoso e tenero che resta sotto la groppa dei
quadrupedi; ma per estensione, dicesi anche della polpa dei pesci e dei
volatili.

=Frattagliaio.= Venditore di frattaglie.

=Frattaglie.= Tutte le interiora e le cose minute dell'animale
macellato.

=Fumetto.= Liquore con estratto di anaci chiamato _mistrà_ in alcune
provincie d'Italia.

=Imbiancare.= Lessare a metà.

=Lardatoio.= Arnese di cucina per lo più di ottone in forma di grosso
punteruolo per steccare la carne con lardone o prosciutto.

=Lardo.= Strutto di maiale che serve a vari usi, ma più che altro per
friggere. (A Napoli _nzogna_).

=Lardone.= Falda grassa e salata della schiena del maiale.

=Lardo vergine.= Lardo non ancora adoperato.

=Lunetta= o =mezzaluna.= Arnese di ferro tagliente dalla parte
esteriore ad uso di cucina per tritare carne, erbe o simili, fatto a
foggia di mezza luna, con manichi di legno alle due estremità.

=Matterello.= Legno lungo circa un metro e ben rotondo, col quale si
spiana e si assottiglia la pasta per far tagliatelle od altro.

=Mestolo.= Specie di cucchiaio di legno, pochissimo incavato e di lungo
manico, che serve a rimestar le vivande nei vasi da cucina.

=Odori o mazzetto guarnito.= Erbaggi odorosi, come carota, sedano,
prezzemolo, basilico, ecc. Il mazzetto si lega con un filo.

=Panare.= Involgere pezzetti di carne, come sarebbero le _cotolette_ od
altro, nel pangrattato prima di cuocerli.

=Pasto.= Polmone dei quadrupedi.

=Pietra.= Rognone, arnione.

=Sauté.= Così chiamasi con nome francese quel vaso di rame in forma di
cazzaruola larga, ma assai più bassa, con manico lungo, che serve per
friggere a fuoco lento.

=Scaloppe= o =scaloppine.= Fette di carne magra di vitella piccole, ben
battute e cotte senza dorarle.

=Spianatoia.= Asse di abete larga e levigata sopra la quale si
lavorano le paste. In alcuni luoghi, fuori della Toscana, si chiama
impropriamente _tagliere_; ma il tagliere è quell'arnese di legno,
grosso, quadrilatero e col manico, sul quale si batte la carne, si
trita il battuto, ecc.

=Staccio.= Lo staccio da passar sughi o carne pestata è di crino nero
doppio o di sottil filo di ferro e molto più rado degli stacci comuni.

=Tagliere.= Vedi _Spianatoia_.

=Tritacarne.= Ho adottato anch'io, nella mia cucina, questo strumento
che risparmia la fatica di tritare col coltello e pestar nel mortaio la
carne.

=Vassoio.= Piatto di forma ovale sul quale si portano le vivande in
tavola.

=Vitella= o =carne di vitella.= Carne di bestia grossa, non invecchiata
nel lavoro. Nell'uso comune la confondono col manzo.

=Zucchero a velo.= Zucchero bianco pestato fine e passato per uno
staccio di velo.

=Zucchero vanigliato.= Zucchero biondo a cui è stato dato l'odore della
vainiglia.

                                  ————

Sento che alcuni trovano qualche difficoltà a raccapezzarsi per la
misura dei liquidi. Davvero che questo si chiamerebbe affogare in un
bicchier d'acqua. Per bacco baccone!... comperate il misurino bollato
del decilitro e con esso troverete tutte le misure di capacità segnate
in questo volume.

La misura del decilitro corrisponde a 100 grammi di liquido.

Tre decilitri fanno un bicchiere comune, misura di cui qualche volta mi
servo.




POTERE NUTRITIVO DELLE CARNI


Prima di entrare in materia, credo opportuno, senza pretendere di
essere scientificamente esatto, di porre qui in ordine decrescente per
forza di nutrizione, le carni di diversi animali.

   1º Cacciagione, ossia selvaggina di penna e piccione.
   2º Manzo.
   3º Vitella.
   4º Pollame.
   5º Vitella di latte.
   6º Castrato.
   7º Selvaggina di pelo.
   8º Agnello.
   9º Maiale.
  10º Pesce.

Ma questo prospetto può dare argomento a molte obiezioni, perocchè
l'età, l'ambiente in cui gli animali vivono, e il genere di
alimentazione, possono modificare sensibilmente la natura delle carni,
non solo tra individui della stessa specie, ma render vani in parte gli
apprezzamenti addotti tra le specie diverse.

La vecchia gallina, ad esempio, fa un brodo migliore del manzo, e il
montone, che si pasce delle erbe aromatiche delle alte montagne, può
dare una carne più saporita e sostanziosa di quella della vitella di
latte. Tra i pesci poi ve ne ha alcuni, fra i quali il carpione (specie
di trota), che nutriscono quanto, e più, dei quadrupedi.

                                  ————

FRUSTATA

Il mondo ipocrita non vuoi dare importanza al mangiare; ma poi non si
fa festa, civile o religiosa, che non si distenda la tovaglia e non si
cerchi di pappare del meglio.

Il Pananti dice:

      Tutte le società, tutte le feste
      Cominciano e finiscono in pappate,
      E prima che s'accomodin le teste
      Voglion esser le pance accomodate.
      . . . . . . . . . . . . . . . . .
    I preti che non son dei meno accorti,
      Fan dieci miglia per un desinare.
      O che si faccia l'uffizio dei morti,
      O la festa del santo titolare,
      Se non c'è dopo la sua pappatoria
      Il salmo non finisce con la gloria.




RICETTE


BRODI, GELATINA E SUGHI

1. Brodo

Lo sa il popolo e il comune che per ottenere il brodo buono bisogna
mettere la carne ad acqua diaccia e far bollire la pentola adagino
adagino e che non trabocchi mai. Se poi, invece di un buon brodo
preferiste un buon lesso, allora mettete la carne ad acqua bollente
senza tanti riguardi. È noto pur anche che le ossa spugnose danno
sapore e fragranza al brodo; ma il brodo di ossa non è nutriente.

In Toscana è uso quasi generale di dare odore al brodo con un
mazzettino di erbe aromatiche. Lo si compone non con le foglie che si
disfarebbero, ma coi gambi del sedano, della carota, del prezzemolo e
del basilico, il tutto in piccolissime proporzioni. Alcuni aggiungono
una sfoglia di cipolla arrostita sulla brace; ma questa essendo ventosa
non fa per tutti gli stomachi. Se poi vi piacesse di colorire il brodo
all'uso francese, non avete altro a fare che mettere dello zucchero
al fuoco, e quando esso avrà preso il color bruno, diluirlo con acqua
fresca. Si fa bollire per iscioglierlo completamente e si conserva in
bottiglia.

Per serbare il brodo da un giorno all'altro durante i calori estivi
fategli alzare il bollore sera e mattina.

La schiuma della pentola è il prodotto di due sostanze: dell'albumina
superficiale della carne che si coagula col calore e si unisce
all'ematosina, materia colorante del sangue.

Le pentole di terra essendo poco conduttrici del calorico sono da
preferirsi a quelle di ferro o di rame, perchè meglio si possono
regolare col fuoco, fatta eccezione forse per le pentole in ghisa
smaltata, di fabbrica inglese, con la valvola in mezzo al coperchio.

Si è sempre creduto che il brodo fosse un ottimo ed omogeneo nutrimento
atto a dar vigore alle forze; ma ora i medici spacciano che il brodo
non nutrisce e serve più che ad altro a promuovere nello stomaco i
sughi gastrici. Io, non essendo giudice competente in tal materia,
lascierò ad essi la responsabilità di questa nuova teoria che ha tutta
l'apparenza di ripugnare al buon senso.

2. Brodo per gli ammalati

Un professore di vaglia che curava una signora di mia conoscenza,
gravemente malata, le aveva ordinato un brodo fatto nella seguente
maniera:

«Tagliate magro di vitella o di manzo in bracioline sottili e mettetele
distese una sopra l'altra in un largo tegame; salatele alquanto e
versate sulle medesime tanta acqua diaccia che vi stiano sommerse.
Coprite il tegame con un piatto che lo chiuda e sul quale sia mantenuta
sempre dell'acqua e fate bollire la carne per sei ore continue, ma in
modo che il bollore appena apparisca. Per ultimo fate bollire forte per
dieci minuti e passate il brodo da un pannolino.»

Con due chilogrammi di carne si otteneva così due terzi o tre quarti di
litro di un brodo di bel colore e di molta sostanza.

3. Gelatina

  Muscolo senz'osso (vedi N. 323), grammi 500.
  Una zampa di vitella di latte, oppure grammi 150 di
    zampa di vitella.
  Le zampe di due o tre polli.
  Due teste di pollo coi colli.

Le zampe dei polli sbucciatele al fuoco e tagliatele a pezzi; poi
mettete ogni cosa al fuoco in due litri d'acqua diaccia; salatela a
sufficienza e fatela bollire, schiumandola, adagio adagio per sette
od otto ore continue, talchè il liquido scemi della metà. Allora
versate il brodo in una catinella, e quando sarà rappreso levate il
grasso della superficie; se non si rappiglia, rimettetelo al fuoco per
restringerlo di più, oppure aggiungete due fogli di colla di pesce.
Ora la gelatina è fatta, ma bisogna chiarificarla e darle colore
d'ambra. Per riuscire a questo tritate finissima col coltello e poi
pestatela nel mortaio, grammi 70 carne magra di vitella, mettetela in
una cazzaruola con un uovo e un dito (di bicchiere) d'acqua, mescolate
il tutto ben bene e versateci la gelatina diaccia. Non ismettete di
batterla con la frusta sul fuoco finchè non avrà alzato il bollore,
e poi fatela bollire adagio per circa venti minuti, durante i quali
assaggiate se sta bene a sale e datele il colore.

A questo scopo basta che poniate in un cucchiaio di metallo non
stagnato due prese di zucchero e un gocciolo d'acqua, lo teniate sul
fuoco finchè lo zucchero sia divenuto quasi nero, versandolo poi a
pochino per volta, onde avere la giusta gradazione del colore, nella
gelatina bollente. Alcuni ci versano anche un bicchierino di marsala.

Ora, prendete un asciugamano, bagnatelo nell'acqua, strizzatelo bene e
pel medesimo passate la detta gelatina, ancora ben calda senza spremere
e versatela subito negli stampi; d'estate, qualora non si rappigli
bene, ponete questi sul ghiaccio. Quando la vorrete sformare, passate
leggermente intorno agli stampi un cencio bagnato nell'acqua bollente.
Il bello della gelatina è che riesca chiara, non dura, trasparente e
del colore del topazio. Essa ordinariamente si serve col cappone in
galantina o con qualunque altro rifreddo. È poi un ottimo alimento per
gli ammalati. Se prendesse l'agro, per non averla consumata presto,
rimettetela al fuoco e fatele spiccare il bollore. Anche il brodo
comune si rende limpido nella stessa maniera od anche colla carne
soltanto.

4. Sugo di carne

La Romagna, che è a due passi dalla Toscana, _avendo in tasca la
crusca_, chiama il sugo di carne _brodo scuro_, forse dal colore, che
tira al marrone.

Questo sugo bisognerebbe vederlo fare da un bravo cuoco; ma spero vi
riuscirà, se non squisito, discreto almeno, con queste mie indicazioni.

Coprite il fondo di una cazzaruola con fettine sottili di lardone o
di carnesecca (quest'ultima è da preferirsi) e sopra alle medesime
trinciate una grossa cipolla, una carota e una costola di sedano.
Aggiungete qua e là qualche pezzetto di burro, e sopra questi
ingredienti distendete carne magra di manzo a pezzetti o a bracioline.
Qualunque carne di manzo è buona; anzi per meno spesa si suoi prendere
quella insanguinata del collo o altra più scadente che i macellari in
Firenze chiamano _parature_. Aggiungere ritagli di carne di cucina,
se ne avete, cotenne o altro, che tutto serve, purchè sia roba sana.
Condite con solo sale e due chiodi di garofani e ponete la cazzaruola
al fuoco senza mai toccarla.

Quando vi giungerà al naso l'odore della cipolla bruciata rivoltate
la carne, e quando la vedrete tutta rosolata per bene, anzi quasi
nera, versate acqua fredda quanta ne sta in un piccolo ramaiuolo,
replicando per tre volte l'operazione di mano in mano che l'acqua
va prosciugandosi. Per ultimo, se la quantità della carne fosse di
grammi 500 circa, versate nella cazzaruola un litro e mezzo di acqua
calda, o, ciò che meglio sarebbe, un brodo di ossa spugnose, e fatelo
bollire adagino per cinque o sei ore di seguito onde ristringere il
sugo ed estrarre dalla carne tutta la sua sostanza. Passatelo poi per
istaccio, e quando il suo grasso sarà rappreso, formando un grosso velo
al disopra, levatelo tutto per rendere il sugo meno grave allo stomaco.
Questo sugo, conservandosi per diversi giorni, può servire a molti usi
e con esso si possono fare dei buoni pasticci di maccheroni.

I colli e le teste di pollo spezzate, uniti alla carne di manzo,
daranno al sugo un sapore più grato.

I resti della carne, benchè dissugati, si possono utilizzare in
famiglia facendo delle polpette.

5. Sugo di carne che i francesi chiamano salsa spagnuola

Questo trovato culinario dal quale si ottiene il lesso, un umido ed
un buon sugo, mi sembra bene indovinato ed economico, imperocchè si
utilizza ogni cosa e il sugo può servire in tutti quei piatti in cui fa
d'uopo.

Prendete un chilogrammo, compreso l'osso o la giunta, di carne magra di
manzo e da questa levatene grammi 400 tagliata in bracioline; col resto
fate, come di consueto, il brodo con litri 1-1/2, a buona misura, di
acqua.

Coprite il fondo di una cazzaruola con fettine di lardone e prosciutto
e di alcuni pezzetti di burro, trinciateci sopra una cipolla e
su questa collocate distese le bracioline. Quando la carne avrà
preso colore, a fuoco vivo, dalla parte sottostante, bagnatela con
un ramaiuolo del detto brodo, poi voltatela onde colorisca anche
dall'altra parte, e dopo versate un altro ramaiuolo di brodo, indi
condite con sale, un chiodo di garofano oppure nove o dieci chicchi
di pepe contuso e un cucchiaino di zucchero. Versate ora tutto il
resto del brodo, aggiungete una carota tagliata a fette e un mazzetto
guarnito che può essere composto di prezzemolo, sedano e di qualche
altra erba odorosa. Fate bollire adagio per circa due ore, poi levate
le bracioline, passate il sugo e digrassatelo. Con questo potete
bagnare la zuppa del N. 38 e servirvene per dar sapore ad erbaggi
oppure, condensandolo con un intriso di farina di patate e burro,
condire minestre asciutte.

La farina di patate si presta meglio di quella di grano per legare
qualunque sugo.

6. Sugo di pomodoro

Vi parlerò più avanti della salsa di pomodoro che bisogna distinguere
dal sugo il quale dev'essere semplice e cioè di soli pomodori cotti
e passati. Tutt'al più potrete unire ai medesimi qualche pezzetto di
sedano e qualche foglia di prezzemolo e di basilico quando crediate
questi odori confacenti al bisogno.


MINESTRE

Una volta si diceva che la minestra era la biada dell'uomo; oggi i
medici consigliano di mangiarne poca per non dilatare troppo lo stomaco
e per lasciare la prevalenza al nutrimento carneo, il quale rinforza
la fibra, mentre i farinacei, di cui le minestre ordinariamente si
compongono, risolvendosi in tessuto adiposo, la rilassano. A questa
teoria non contraddico: ma se mi fosse permessa un'osservazione,
direi: Poca minestra a chi non trovandosi nella pienezza delle sue
forze, nè in perfetta salute, ha bisogno di un trattamento speciale;
poca minestra a coloro che avendo tendenza alla pinguedine ne vogliono
rattener lo sviluppo; poca minestra, e leggiera, ne' pranzi di parata
se i commensali devono far onore alle varie pietanze che le vengono
appresso; ma all'infuori di questi casi una buona e generosa minestra
per chi ha uno scarso desinare sarà sempre la benvenuta, e però fatele
festa. Penetrato da questa ragione mi farò un dovere d'indicare tutte
quelle minestre che via via l'esperienza mi verrà suggerendo.

I piselli del N. 427 possono dar sapore e grazia, come tutti sanno,
alle minestre in brodo di riso, pastine e malfattini; ma si prestano
ancora meglio per improvvisare, se manca il brodo, il risotto del N.
75.


MINESTRE IN BRODO

7. Cappelletti all'uso di Romagna

Sono così chiamati per la loro forma a cappello. Ecco il modo più
semplice di farli onde riescano meno gravi allo stomaco.

  Ricotta, oppure metà ricotta e metà cacio raviggiolo, grammi 180.
  Mezzo petto di cappone cotto nel burro, condito con sale e pepe,
    e tritato fine fine colla lunetta.
  Parmigiano grattato, grammi 30.
  Uova, uno intero e un rosso.
  Odore di noce moscata, poche spezie, scorza di limone a chi piace.
  Un pizzico di sale.

Assaggiate il composto per poterlo al caso correggere, perchè
gl'ingredienti non corrispondono sempre a un modo. Mancando il petto
di cappone, supplite con grammi 100 di magro di maiale nella lombata,
cotto e condizionato nella stessa maniera.

Se la ricotta o il raviggiolo fossero troppo morbidi, lasciate addietro
la chiara d'uovo oppure aggiungete un altro rosso se il composto
riescisse troppo sodo.

Per chiuderlo fate una sfoglia piuttosto tenera di farina spenta con
sole uova servendovi anche di qualche chiara rimasta, e tagliatela con
un disco rotondo della grandezza come quello segnato in questa pagina.
Ponete il composto in mezzo ai dischi e piegateli in due formando così
una mezza luna; poi prendete le due estremità della medesima, riunitele
insieme ed avrete il _cappelletto_ compito.

   [Illustrazione: Disco pei Cappelletti — NdT: Ø 64 mm
   nell'illustrazione originale]

Se la sfoglia vi si risecca fra mano, bagnate, con un dito intinto
nell'acqua, gli orli dei dischi. Questa minestra per rendersi più grata
al gusto richiede il brodo di cappone; di quel rimminchionito animale
che per sua bontà si offre nella solennità di Natale in olocausto agli
uomini. Cuocete dunque i _cappelletti_ nel suo brodo come si usa in
Romagna, ove trovereste nel citato giorno degli eroi che si vantano di
averne mangiati cento; ma c'è il caso però di crepare, come avvenne ad
un mio conoscente. A un mangiatore discreto bastano due dozzine.

A proposito di questa minestra vi narrerò un fatterello, se vogliamo di
poca importanza, ma che può dare argomento a riflettere.

Avete dunque a sapere che di lambiccarsi il cervello su' libri i
signori di Romagna non ne vogliono saper buccicata, forse perchè fino
dall'infanzia i figli si avvezzano a vedere i genitori a tutt'altro
intenti che a sfogliar libri e fors'anche perchè, essendo paese ove
si può far vita gaudente con poco, non si crede necessaria tanta
istruzione; quindi il novanta per cento, a dir poco, dei giovanetti,
quando hanno fatto le ginnasiali, si buttano sull'imbraca, e avete
un bel tirare per la cavezza chè non si muovono. Fino a questo punto
arrivarono col figlio Carlino, marito e moglie, in un villaggio della
bassa Romagna; ma il padre che la pretendeva a progressista, benchè
potesse lasciare il figliuolo a sufficienza provvisto avrebbe pur
desiderato di farne un avvocato e, chi sa, fors'anche un deputato,
perchè da quello a questo è breve il passo. Dopo molti discorsi,
consigli e contrasti in famiglia fu deciso il gran distacco per mandar
Carlino a proseguire gli studi in una grande città, e siccome Ferrara
era la più vicina per questo fu preferita. Il padre ve lo condusse,
ma col cuore gonfio di duolo avendolo dovuto strappare dal seno della
tenera mamma che lo bagnava di pianto.

Non era anco scorsa intera la settimana quando i genitori si erano
messi a tavola sopra una minestra _di cappelletti_, e dopo un lungo
silenzio e qualche sospiro la buona madre proruppe:

— Oh se ci fosse stato il nostro Carlino cui i _cappelletti_ piacevano
tanto! — Erano appena proferite queste parole che si sente picchiare
all'uscio di strada, e dopo un momento, ecco Carlino slanciarsi tutto
festevole in mezzo alla sala.

— Oh! cavallo di ritorno, esclama il babbo, cos'è stato? — È stato,
risponde Carlino, che il marcire sui libri non è affare per me e che
mi farò tagliare a pezzi piuttosto che ritornare in quella galera. —
La buona mamma gongolante di gioia corse ad abbracciare il figliuolo
e rivolta al marito: — Lascialo fare, disse, meglio un asino vivo che
un dottore morto; avrà abbastanza di che occuparsi co' suoi interessi.
— Infatti, d'allora in poi gl'interessi di Carlino furono un fucile
e un cane da caccia, un focoso cavallo attaccato a un bel baroccino e
continui assalti alle giovani contadine.

8. Tortellini all'italiana (Agnellotti)

  Braciuole di maiale nella lombata, circa grammi 300.
  Un cervello di agnello o mezzo di bestia più grossa.
  Midollo di bue, grammi 50.
  Parmigiano grattato, grammi 50.
  Rossi d'uovo N. 3 e, al bisogno, aggiungete una chiara.
  Odore di noce moscata.

Disossate e digrassate le braciuole di maiale, e poi tiratele a cottura
in una cazzaruola con burro, sale e una presina di pepe. In mancanza
del maiale può servire il magro del petto di tacchino nella proporzione
di grammi 200, cotto nella stessa maniera. Pestate o tritate finissima
la carne con la lunetta; poi unite alla medesima il cervello lessato e
spellato, il midollo crudo e tutti gli altri ingredienti, mescolandoli
bene insieme. Quindi i _tortellini_ si chiudono in una sfoglia come i
_cappelletti_ e si ripiegano nella stessa guisa, se non che questi si
fanno assai più piccoli. Ecco, per norma, il loro disco.

   [Illustrazione: Disco pei Tortellini — NdT: Ø 37 mm
   nell'illustrazione originale]

9. Tortellini alla bolognese

Quando sentite parlare della cucina bolognese fate una riverenza, chè
se la merita. È un modo di cucinare un po' grave, se vogliamo, perchè
il clima così richiede; ma succulento, di buon gusto e salubre, tanto è
vero che colà le longevità di ottanta e novant'anni sono più comuni che
altrove. I seguenti tortellini, benchè più semplici e meno dispendiosi
degli antecedenti, non sono per bontà inferiori, e ve ne convincerete
alla prova.

  Prosciutto grasso e magro, grammi 30.
  Mortadella di Bologna, grammi 20.
  Midollo di bue, grammi 60.
  Parmigiano grattato, grammi 60.
  Uova, N. 1.
  Odore di noce moscata.
  Sale e pepe, niente.

Tritate ben fini colla lunetta il prosciutto e la mortadella, tritate
egualmente il midollo senza disfarlo al fuoco, aggiungetelo agli
altri ingredienti ed intridete il tutto coll'uovo mescolando bene. Si
chiudono nella sfoglia d'uovo come gli altri, tagliandola col piccolo
stampo del N. 8. Non patiscono conservandoli per giorni ed anche per
qualche settimana e se desiderate che conservino un bel color giallo
metteteli, appena fatti, ad asciugare nella caldana. Con questa dose ne
farete poco meno di 300, e ci vorrà una sfoglia di tre uova.

_Bologna è un gran castellazzo dove si fanno continue magnazze_, diceva
un tale che a quando a quando colà si recava a banchettare cogli amici.
Nell'iperbole di questa sentenza c'è un fondo di vero, del quale,
un filantropo che vagheggiasse di legare il suo nome a un'opera di
beneficenza nuova in Italia, potrebbe giovarsi. Parlo di un Istituto
culinario, ossia scuola di cucina a cui Bologna si presterebbe più di
qualunque altra città pei suo grande consumo, per l'eccellenza dei cibi
e pel modo di cucinarli. Nessuno apparentemente vuol dare importanza
al mangiare, e la ragione è facile a comprendersi: ma poi, messa da
parte l'ipocrisia, tutti si lagnano di un desinare cattivo o di una
indigestione per cibi mal preparati. La nutrizione essendo il primo
bisogno della vita, è cosa ragionevole l'occuparsene per soddisfarlo
meno peggio che sia possibile.

Uno scrittore straniero dice: «La salute, la morale, le gioie della
famiglia si collegano colla cucina, quindi sarebbe ottima cosa che
ogni donna, popolana o signora, conoscesse un'arte che è feconda di
benessere, di salute, di ricchezza e di pace alla famiglia»; e il
nostro Lorenzo Stecchetti (Olindo Guerrini) in una conferenza tenuta
all'Esposizione di Torino il 21 giugno 1884 diceva: «È necessario che
cessi il pregiudizio che accusa di volgarità la cucina, poichè non è
volgare quel che serve ad una voluttà intelligente ed elegante. Un
produttore di vini che manipola l'uva e qualche volta il campeggio
per cavarne una bevanda grata, è accarezzato, invidiato e fatto
commendatore. Un cuoco che manipola anch'esso la materia prima per
ottenerne un cibo piacevole, nonchè onorato e stimato, non è nemmeno
ammesso in anticamera. Bacco è figlio di Giove, Como (il Dio delle
mense) di ignoti genitori. Eppure il savio dice: _Dimmi quel che tu
mangi e ti dirò chi sei_. Eppure i popoli stessi hanno una indole loro,
forte o vile, grande o miserabile, in gran parte dagli alimenti che
usano. Non c'è dunque giustizia distributiva. Bisogna riabilitare la
cucina».

Dico dunque che il mio Istituto dovrebbe servire per allevare delle
giovani cuoche le quali, naturalmente più economiche degli uomini e
di minore dispendio, troverebbero facile impiego e possederebbero
un'arte, che portata nelle case borghesi, sarebbe un farmaco alle
tante arrabbiature che spesso avvengono nelle famiglie a cagione di
un pessimo desinare; e perchè ciò non accada sento che una giudiziosa
signora, di una città toscana, ha fatto ingrandire la sua troppo
piccola cucina per aver più agio a divertirsi col mio libro alla mano.

Ho lasciato cader questa idea così in embrione ed informe; la raccatti
altri, la svolga e ne faccia suo pro qualora creda l'opera meritoria.
Io sono d'avviso che una simile istituzione ben diretta, accettante
le ordinazioni dei privati e vendendo le pietanze già cucinate, si
potrebbe impiantare, condurre e far prosperare con un capitale e con
una spesa relativamente piccoli.

Se vorrete i tortellini anche più gentili aggiungete alla presente
ricetta un mezzo petto di cappone cotto nel burro, un rosso d'uovo e la
buona misura di tutto il resto.

10. Tortellini di carne di piccione

Questi tortellini merita il conto ve li descriva, perchè riescono
eccellenti nella loro semplicità.

Prendete un piccione giovane e, dato che sia bell'e pelato del peso di
mezzo chilogrammo all'incirca, corredatelo con

  Parmigiano grattato, grammi 80.
  Prosciutto grasso e magro, grammi 70.
  Odore di noce moscata.

Vuotate il piccione dalle interiora, chè il fegatino e il ventriglio
non servono in questo caso, e lessatelo. Per lessarlo gettatelo
nell'acqua quando bolle e salatela; mezz'ora di bollitura è
sufficiente, perchè dev'essere poco cotto. Tolto dal fuoco disossatelo,
poi tanto questa carne che il prosciutto tritateli finissimi prima col
coltello indi colla lunetta, e per ultimo, aggiuntovi il parmigiano
e la noce moscata, lavorate il composto con la lama del coltello per
ridurlo tutto omogeneo.

Per chiuderli servitevi del disco N. 8, e con tre uova di sfoglia ne
otterrete 260 circa. Potete servirli in brodo, per minestra, oppure
asciutti conditi con cacio e burro, o meglio con sugo e rigaglie.

11. Panata

Questa minestra, con cui si solennizza in Romagna la Pasqua d'uovo, è
colà chiamata _tridura_, parola della quale si è perduto in Toscana
il significato, ma che era in uso al principio del secolo XIV, come
apparisce da un'antica pergamena in cui si accenna a una funzione di
riconoscimento di patronato, che consisteva nell'inviare ogni anno alla
casa de' frati di Settimo posta in Cafaggiolo (Firenze) un catino nuovo
di legno pieno di _tridura_ e sopra al medesimo alcune verghe di legno
per sostenere dieci libbre di carne di porco guarnita d'alloro. Tutto
s'invecchia e si trasforma nel mondo, anche le lingue e le parole; non
però gli elementi di cui le cose si compongono, i quali, per questa
minestra sono:

  Pane del giorno avanti, grattato, non pestato, gr. 130.
  Uova, N. 4.
  Cacio parmigiano, grammi 50.
  Odore di noce moscata.
  Sale, un pizzico.

Prendete una cazzaruola larga e formate in essa un composto non tanto
sodo con gl'ingredienti suddetti, aggiungendo del pangrattato se
occorre. Stemperatelo con brodo caldo, ma non bollente, e lasciatene
addietro alquanto per aggiungerlo dopo.

Cuocetelo con brace all'ingiro, poco o punto fuoco sotto e con un
mestolo, mentre entra in bollore, cercate di radunarlo nel mezzo
scostandolo dalle pareti del vaso senza scomporlo. Quando lo vedrete
assodato, versatelo nella zuppiera e servitelo.

Questa dose può bastare per sei persone.

Se la panata è venuta bene la vedrete tutta in grappoli col suo brodo
chiaro all'intorno. Piacendovi mista con erbe o con piselli cuocerete
queste cose a parte, e le mescolerete nel composto prima di scioglierlo
col brodo.

12. Minestra di pangrattato

I pezzetti di pane avanzato, divenuti secchi, in Toscana si chiamano
seccherelli; pestati e stacciati, servono in cucina da pangrattato e
si possono anche adoperare per una minestra. Versate questo pangrattato
nel brodo, quando bolle, nella stessa proporzione di un semolino.

A seconda della quantità, disfate due o più uova nella zuppiera,
uniteci una cucchiaiata colma di parmigiano per ogni uovo e versateci
la minestra bollente a poco per volta.

13. Taglierini di semolino

Non sono molto dissimili da quelli fatti di farina, ma reggono di
più alla cottura, essendo la sodezza un pregio di questa minestra.
Oltre a ciò lasciano il brodo chiaro e pare che lo stomaco rimanga più
leggiero.

Occorre semolino di grana fine; ed ha bisogno di essere intriso
colle uova qualche ora prima di tirare la sfoglia. Se quando siete
per tirarla, vi riuscisse troppo morbida, aggiungete qualche pizzico
di semolino asciutto per ridurre l'impasto alla durezza necessaria,
onde non si attacchi al matterello. Non occorre nè sale, nè altri
ingredienti.

14. Gnocchi

È una minestra da farsene onore; ma se non volete consumare
appositamente per lei un petto di pollastra o di cappone, aspettate che
vi capiti d'occasione.

Cuocete nell'acqua, o meglio a vapore, grammi 200 di patate grosse
e farinacee e passatele per istaccio. A queste unite il petto di
pollo lesso tritato finissimo colla lunetta, grammi 40 di parmigiano
grattato, due rossi d'uovo, sale quanto basta e odore di noce moscata.
Mescolate e versate il composto sulla spianatoia sopra a grammi 30 o 40
(che tanti devono bastare) di farina per legarlo, e poterlo tirare a
bastoncini grossi quanto il dito mignolo. Tagliate questi a tocchetti
e gettateli nel brodo bollente ove una cottura di cinque o sei minuti
sarà sufficiente.

Questa dose potrà bastare per sette od otto persone.

Se il petto di pollo è grosso, due soli rossi non saranno sufficienti.

15. Minestra di semolino composta I

Cuocete semolino di grana fine nel latte e gettatene tanto che riesca
ben sodo. Quando lo ritirate dal fuoco conditelo con sale, parmigiano
grattato, un pezzetto di burro e odore di noce moscata e lasciatelo
diacciare. Allora stemperate il composto con uova fino a ridurlo come
una liquida crema. Prendete una forma liscia di latta, ungetene bene
il fondo col burro, aderitegli un foglio ugualmente unto e versate
il detto composto nella medesima per assodarlo a bagnomaria con
fuoco sopra. Cotto e diaccio che sia, una lama di coltello passata
all'intorno e la carta del fondo vi daranno aiuto a sformarlo.
Tagliatelo a mattoncini o a mostaccioli della grossezza di uno scudo e
della larghezza di un centimetro o due e gettateli nel brodo facendoli
bollire qualche minuto.

Basta un bicchiere di latte e due uova a fare una minestra per quattro
o cinque persone. Con un bicchiere e due dita di latte e tre uova ho
fatto una minestra che è bastata per otto persone.

16. Minestra di semolino composta II

La minestra di semolino fatta nella seguente maniera mi piace più
dell'antecedente, ma è questione di gusto.

  Per ogni uovo:
  Semolino, grammi 30.
  Parmigiano grattato, grammi 20.
  Burro, grammi 20.
  Sale, una presa.
  Odore di noce moscata.

Il burro scioglietelo al fuoco e, tolto via dal fuoco, versateci sopra
il semolino e il parmigiano, sciogliendo bene il composto colle uova.
Poi versatelo in una cazzaruola con un foglio imburrato sotto per
assodarlo fra due fuochi, badando che non rosoli. Sformato e diaccio
che sia, tagliatelo a piccoli dadi o in altro modo, facendolo bollire
nel brodo per dieci minuti.

Tre uova basteranno per cinque persone.

17. Minestra di Krapfen

Meno lo zucchero è la stessa composizione del N. 182. Ecco le dosi di
una minestra per sette od otto persone.

  Farina d'Ungheria, grammi 100.
  Burro, grammi 20.
  Lievito di birra, quanto una noce.
  Uova, N. 1
  Sale, una presa.

Tirato il pastone a stiacciata della grossezza alquanto meno di mezzo
dito, tagliatelo con un cannello di latta del diametro segnato per
farne come tante pasticche che porrete a lievitare. Le vedrete crescere
in forma di pallottole e allora friggetele nell'olio, se lo avete
eccellente, altrimenti nel lardo o nel burro. Quando siete per mandare
in tavola collocatele nella zuppiera e versate sulle medesime il brodo
bollente.

   [Illustrazione: Diametro del cannello — NdT: Ø 20 mm
   nell'illustrazione originale]

18. Minestra del paradiso

È una minestra sostanziosa e delicata; ma il Paradiso, fosse pur quello
di Maometto, non ci ha nulla che fare.

Montate sode quattro chiare d'uovo, incorporateci dentro i rossi, poi
versateci quattro cucchiaiate non tanto colme di pangrattato fine di
pane duro, altrettanto di parmigiano grattato e l'odore della noce
moscata.

Mescolate adagino onde il composto resti soffice e gettatelo nel
brodo bollente a cucchiaini. Fatelo bollire per sette od otto minuti e
servitelo.

Questa dose potrà bastare per sei persone.

19. Minestra di carne passata

  Vitella di latte magra, grammi 150.
  Prosciutto grasso, grammi 25.
  Parmigiano grattato, grammi 25.
  Pappa fatta con midolla di pane, acqua e un pezzetto di burro
    due cucchiaiate.
  Uova N. 1
  Odore di noce moscata
  Sale quanto basta.

Tritate prima la carne e il prosciutto con un coltello a colpo, dopo
colla lunetta, poi pestateli nel mortaio e passateli per istaccio.
Fatene quindi tutto un impasto coll'uovo e gli altri ingredienti:
quando bolle il brodo gettatelo a cucchiaini o passatelo da una siringa
per dargli forma graziosa, e dopo una bollitura sufficiente a cuocerlo,
servite la minestra.

Questa quantità basta per quattro o cinque persone, ma potete farla
servire anche per dodici mescolandola in una zuppa. Prendete allora
pane finissimo del giorno avanti, tagliatelo a piccoli dadi e
rosolatelo in padella alla svelta con molto unto. Quando siete per
mandare in tavola ponete il detto pane nella zuppiera e versate sul
medesimo la sopra descritta minestra di carne passata.

20. Minestra di passatelli

Eccovi due ricette che, ad eccezione della quantità, poco differiscono
l'una dall'altra.

    _Prima:_

  Pangrattato, grammi 100.
  Midollo di bue, grammi 20.
  Parmigiano grattato, grammi 40.
  Uova, N. 2.
  Odore di noce moscata o di scorza di limone, oppure
    dell'una e dell'altra insieme.

Questa dose può bastare per quattro persone.

    _Seconda:_

  Pangrattato, grammi 170.
  Midollo di bue, grammi 30.
  Parmigiano grattato, grammi 70.
  Uova N. 3 e un rosso.
  Odore come sopra.

Può bastare per sette od otto persone.

Il midollo serve per renderli più teneri, e non è necessario
scioglierlo al fuoco; basta stiacciarlo e disfarlo colla lama di un
coltello. Impastate ogni cosa insieme per formare un pane piuttosto
sodo; ma lasciate addietro alquanto pangrattato per aggiungerlo dopo,
se occorre.

Si chiamano passatelli perchè prendono la forma loro speciale passando
a forza dai buchi di un ferro fatto appositamente, poche essendo
le famiglie in Romagna che non l'abbiano, per la ragione che questa
minestra vi è tenuta in buon conto come, in generale, a cagione del
clima, sono colà apprezzate tutte le minestre intrise colle uova
delle quali si fa uso quasi quotidiano. Si possono passare anche dalla
siringa.

21. Minestra di passatelli di carne

  Filetto di manzo, grammi 150.
  Pangrattato, grammi 50.
  Parmigiano grattato, grammi 30.
  Midollo di bue, grammi 15.
  Burro, grammi 15.
  Rossi d'uovo, N. 2.
  Sale, quanto basta.
  Odore di noce moscata.

Il filetto pestatelo nel mortaio e passatelo dallo staccio.

Il midollo e il burro stiacciateli insieme con la lama di un coltello
e uniteli alla carne. Aggiungere il resto per fare un pastone che
riescirà sodo da poterci premere sopra il ferro come ai passatelli del
numero precedente.

Fateli bollire nel brodo per dieci minuti e serviteli per sei persone.

Anche un petto di pollo o un pezzo di petto di tacchino lessati o
crudi, possono servire a quest'uso invece del filetto.

22. Minestra a base di ricotta

Prendete il composto dei cappelletti N. 7, ma invece di chiuderlo
nella sfoglia gettatelo a cucchiaini nel brodo quando bolle, e appena
assodato versatelo nella zuppiera, e servitelo.

23. Minestra di nocciuole di semolino

  Latte, decilitri 3.
  Semolino, grammi 100.
  Parmigiano grattato, grammi 20.
  Uova, uno intero e un torlo.
  Burro, quanto una noce.
  Sale, quanto basta.
  Farina, idem.
  Odore di noce moscata.

Mettete il latte al fuoco col burro e quando bolle versate il semolino
a poco a poco. Salatelo; quando è cotto e caldo ancora, ma non
bollente, scocciategli dentro le uova, aggiungete il parmigiano e
l'odore e mescolate. Lasciatelo diacciar bene e poi versatelo sulla
spianatoia sopra a uno strato di farina. Avvoltolatelo leggermente
sulla medesima tirandone un bastoncino che taglierete a pezzetti
uguali per fame tante pallottole della grandezza di una nocciuola.
Gettatele nel brodo quando bolle e, poco dopo, versatele nella zuppiera
e mandatele in tavola. A vostra norma, vedrete che assorbiranno da 25
a 30 grammi soltanto di farina; ma poi dipenderà il più e il meno dai
come riesce il composto.

Questa dose potrà bastare per cinque o sei persone.

24. Minestra di bomboline di farina

Sono le bombe composte del N. 184 meno la mortadella; per eseguirle
guardate quindi quella ricetta, la cui quantità può bastare per otto
o dieci persone, tanto rigonfiano per uso di minestra, anche se le
terrete piccole quanto una nocciuola. Per gettarle in padella prendete
su il composto col mestolo, e colla punta di un coltello da tavola,
intinto nell'unto a bollore, distaccatelo a pezzettini rotondeggianti.
Friggetele nel lardo vergine o nel burro, ponetele nella zuppiera,
versateci sopra il brodo bollente e mandatele subito in tavola.

Per avvantaggiarvi, se avete un pranzo, potete fare il composto il
giorno innanzi e friggere le bomboline la mattina dipoi; ma d'inverno
non patiscono anche se stanno fritte per qualche giorno.

25. Minestra di mattoncini di ricotta

  Ricotta, grammi 200.
  Parmigiano grattato, grammi 30.
  Uova, N. 2.
  Sale, quanto basta.
  Odori di scorza di limone e di noce moscata.

Disfate la ricotta passandola per istaccio, aggiungere il resto e le
uova uno alla volta. Mescolate bene e versate il composto in uno stampo
liscio per cuocerlo a bagnomaria. Sformatelo diaccio, levategli la
carta colla quale avrete coperto il fondo dello stampo e tagliatelo a
dadini della dimensione di un centimetro circa. Collocateli poi nella
zuppiera, versate sui medesimi il brodo bollente e mandateli in tavola.

Questa dose basterà per cinque o sei persone.

26. Minestra di mille fanti

Mezzo uovo per persona è più che sufficiente per questa minestra,
quando si è in parecchi.

Prendete un pentolo e in fondo al medesimo ponete tanti cucchiaini
colmi di farina quante sono le uova; aggiungete parmigiano grattato,
odore di noce moscata, una presa di sale e per ultimo le uova.
Frullate ogni cosa insieme ben bene e versate il composto nel brodo
quando bolle, facendolo passare da un colino di latta a buchi larghi,
rimestando in pari tempo il brodo. Lasciate bollire alquanto e servite.

27. Minestra di latte composta

  Farina, grammi 60.
  Burro, grammi 40.
  Parmigiano, grammi 30.
  Latte, decilitri 4.
  Uova, N. 4.
  Sale, quanto basta.
  Odore di noce moscata, se piace.

Mettete il burro al fuoco e appena squagliato versate la farina;
mescolate, e quando comincia a prendere colore versate il latte a poco
per volta. Fate bollire alquanto, poi ritirate il composto dal fuoco e
conditelo aggiungendo le uova per ultimo quando sarà diaccio. cuocetelo
a bagnomaria come la minestra di semolino N. 15 e regolatevi come per
la medesima.

Questa dose potrà servire per otto o dieci persone.

28. Minestra di pane angelico

  Midolla di pane fine, grammi 150.
  Prosciutto grasso e magro, grammi 50.
  Midollo di bue, grammi 40.
  Parmigiano, grammi 40.
  Farina, quanto basta.
  Uova, N. 2, meno una chiara.
  Odore di noce moscata.

La midolla di pane bagnatela col brodo bollente tanto che s'inzuppi
appena appena e spremetela forte entro a un canovaccio. Il prosciutto
tritatelo finissimo; il midollo di bue stiacciatelo colla lama
piatta di un coltello, e con essa rimestatelo tanto da ridurlo come
un unguento. Mescolate queste tre cose insieme col parmigiano ed
aggiungete le uova.

Distendete un velo di farina sulla spianatoia, versategli sopra il
composto, copritelo con altra farina e fategliene prender tanta
(qualcosa meno di 100 grammi possono bastare) per formare delle
pallottole, piuttosto morbide, e grosse come le nocciuole. Gettatele
nel brodo bollente e dopo 10 minuti di cottura servitele.

Questa dose potrà bastare per dieci o dodici persone.

29. Minestra di bomboline di patate

  Patate, grammi 500.
  Burro, grammi 40.
  Parmigiano grattato, grammi 40.
  Rossi d'uovo, N. 3.
  Odore di noce moscata.

Cuocete le patate nell'acqua o, meglio, a vapore, sbucciatele,
passatele calde dallo staccio e salatele. Aggiungete gl'ingredienti
suddetti e lavoratele alquanto. Distendete un velo di farina sulla
spianatoia e sopra la medesima versate il composto per poterlo tirare
a bastoncini senza che la farina penetri nell'interno, e con questi
formate delle palline grosse come le nocciuole. Friggetele nell'olio o
nel lardo ove sguazzino e mettetele nella zuppiera versandovi il brodo
bollente.

Questa dose potrà bastare per otto o dieci persone.

30. Minestra di bomboline di riso

  Riso, grammi 100.
  Burro, grammi 20.
  Parmigiano grattato, grammi 20.
  Un rosso d'uovo.
  Odore di noce moscata.
  Sale, quanto basta.

Cuocete molto e ben sodo il riso nel latte (mezzo litro potrà bastare);
prima di levarlo dal fuoco aggiungete il burro e il sale e quando non
è più a bollore metteteci il rimanente; pel resto regolatevi come alla
ricetta antecedente. Queste bomboline riescono al gusto migliori di
quelle di patate.

Questa dose basterà per sei persone.

31. Minestra di due colori

Questa è una minestra delicata e leggiera che può piacere in Toscana
specialmente alle signore; ma non sarebbe da presentarsi a un pranzo
in Romagna ove il morbidume sotto ai denti non è punto del gusto
di quel paese delle tagliatelle per eccellenza; meno poi lo sarebbe
quella moccicaglia di minestra di tapioca, la quale, salvo pochissime
eccezioni, al solo vederla promuoverebbe colà il mal di stomaco.

  Farina, grammi 180.
  Burro, grammi 60.
  Parmigiano, grammi 40.
  Latte, decilitri 4.
  Uova, due intere e due rossi.
  Sale, quanto basta.
  Odore di noce moscata.
  Un pugno di spinaci.

Lessate gli spinaci, strizzateli bene dall'acqua e passateli dallo
staccio. Mettete il burro al fuoco e quando è sciolto gettateci la
farina mescolando bene; poi versateci il latte caldo a poco per volta,
salatela e mentre cuoce lavoratela col mestolo per farne una pasta
omogenea.

Levatela e quando sarà tiepida stemperatela colle uova aggiungendo
il parmigiano e la noce moscata. Poi questo composto dividetelo in
due parti uguali, in una delle quali mescolerete i detti spinaci in
quantità sufficiente a farle prendere il color verde e non di più.

Ponete il composto nella siringa con lo stampino a buchi rotondi e
spingetelo nel brodo bollente come i passatelli del N. 48; ma questa
operazione occorre farla in due volte, prima col composto giallo e dopo
col verde.

Questa dose sarà sufficiente per otto o dieci persone.

32. Zuppa ripiena

Prendete mezzo petto di cappone o di un pollo grosso, una fettina di
prosciutto grasso e magro, un pezzetto di midollo; fatene un battuto,
conditelo con parmigiano grattato, dategli l'odore della noce moscata e
legatelo con un uovo. Il sale, essendovi il prosciutto, non occorre.

Prendete un filoncino di pane raffermo, affettatelo in tondo alla
grossezza di mezzo dito, levate alle fette la corteccia e sulla metà
del numero delle medesime spalmate il composto suddetto; ad ognuna di
queste fette spalmate, sovrapponete una fetta senza battuto e pigiatele
insieme onde si attacchino. Poi queste fette così appaiate, tagliatele
a piccoli dadi, e friggeteli nel lardo vergine o nell'olio o nel burro,
conforme al gusto del paese o vostro.

Quando è ora di servir la zuppa in tavola, ponete i dadi fritti nella
zuppiera e versateci sopra il brodo bollente.

33. Zuppa di ovoli

Al tempo dei funghi potete servire questa minestra in un pranzo anche
signorile che non vi farà sfigurare.

Gli ovoli sono que' funghi di colore arancione descritti al N. 396.
Prendetene grammi 600, che quando saranno nettati e spellati rimarranno
grammi 500 circa. Lavateli interi e tagliateli a fette piccole e
sottili o a pezzetti.

Fate un battuto con 50 grammi di lardone e un pizzico di prezzemolo
e mettetelo al fuoco con 50 grammi di burro e tre cucchiaiate d'olio.
Quando avrà soffritto versate i funghi e salateli alquanto per dar loro
mezza cottura, poi versateli nel brodo con tutto il soffritto per farli
bollire altri dieci minuti. Prima di levarli, disfate nella zuppiera un
uovo intero e un rosso con un pugno di parmigiano grattato e versateci
sopra la minestra poca per volta rimestando, indi uniteci dadini di
pane arrostito; ma avvertite che la zuppa resti molto brodosa.

Questa dose potrà bastare per sei o sette persone.

Se ne fate la metà, può bastare soltanto l'uovo intero.

34. Zuppa di zucca gialla

Zucca gialla, sbucciata e tagliata a fette sottili, un chilogrammo.
Mettetela a cuocere con due ramaiuoli di brodo e poi passatela dallo
staccio.

Fate al fuoco un intriso con grammi 60 di burro e due cucchiaiate rase
di farina, e quando avrà preso il color biondo fermatelo col brodo;
aggiungete la zucca passata e il resto del brodo che basti per sei
persone. Poi versatelo bollente sopra a dadini di pane fritto e mandate
la zuppa in tavola con parmigiano grattato a parte.

Se farete questa zuppa a dovere e con brodo buono, potrà comparire su
qualunque tavola ed avrà anche il merito di essere rinfrescante.

35. Zuppa di purè di piselli, di grasso

Trattandosi qui di piselli da passare non occorre sieno de' più teneri.
Grammi 400 di piselli sgranati possono bastare per sei persone che
pranzino alla moda, cioè con poca minestra. Cuoceteli nel brodo con un
mazzetto, che poi getterete via, composto di prezzemolo, sedano, carota
e qualche foglia di basilico. Quando i piselli saranno cotti gettate
fra i medesimi, per inzupparle, due fette di pane fritto nel burro
e passate per istaccio ogni cosa. Diluite questo composto col brodo
occorrente, aggiungete un po' di sugo di carne se ne avete e bagnate
la zuppa, la quale dovrà essere di pane sopraffine raffermo, tagliato a
dadini e fritto nel burro.

36. Zuppa santé

Questa zuppa si fa con diverse qualità di ortaggio qualunque. Dato che
vi serviate, per esempio, di carote, acetosa, sedano e cavolo bianco,
tagliate questo a mo' di taglierini e fategli far l'acqua sopra al
fuoco, strizzandolo bene. Le carote e il sedano tagliateli a filetti
lunghi tre centimetri circa, e insieme col cavolo e con l'acetosa
nettata dai gambi, poneteli al fuoco con poco sale, una presa di pepe
e un pezzetto di burro. Quando l'erbaggio avrà tirato l'unto, finite di
cuocerlo col brodo. Frattanto preparate il pane, il quale è bene sia di
qualità fine e raffermo di un giorno almeno; tagliatelo a piccoli dadi
e friggetelo nel burro o anche nell'olio vergine o nel lardo; ma perchè
assorba poco unto tenete quest'ultimo abbondante e gettateci il pane
quando è bene a bollore altrimenti arrostitelo soltanto a fette grosse
mezzo dito e tagliatelo dopo a dadi. Ponete il pane nella zuppiera,
versategli sopra il brodo a bollore insieme coll'erbaggio, e mandate la
zuppa subito in tavola.

Usando i ferri del mestiere si possono dare agli ortaggi forme graziose
ed eleganti.

37. Zuppa di acetosa

  Acetosa, grammi 200.
  Un cesto (cespo) di lattuga.

Dopo aver tenuto in molle questi erbaggi, sgrondateli ben bene,
tagliateli a striscioline e metteteli al fuoco. Quando saranno cotti,
date loro sapore con una presa di sale e grammi 30 di burro. Mettete
nella zuppiera due rossi d'uovo con un po' di brodo tiepido, unitevi
i detti erbaggi e quindi, a poco per volta e mescolando, aggiungetevi
tutto il brodo bollente necessario per la zuppa; gettate poi il pane
tagliato a dadini e fritto, e mandate in tavola con parmigiano a parte.
Così preparata, questa minestra potrà servire per cinque persone.

38. Zuppa sul sugo di carne

Certi cuochi, per darsi aria, strapazzano il frasario dei nostri
poco benevoli vicini[2] con nomi che rimbombano e che non dicono
nulla, quindi, secondo loro, questa che sto descrivendo, avrei dovuto
chiamarla zuppa _mitonnée_. Se per dar nel gusto a costoro e a quei
tanti che si mostrano servili alle usanze straniere, avessi infarcito
il mio libro di tali esotiche e scorbutiche voci, chi sa di qual
prestigio maggiore avrebbe goduto! Ma io, per la dignità di noi stessi,
sforzandomi a tutto potere di usare la nostra bella ed armoniosa lingua
paesana, mi è piaciuto di chiamarla col suo nome semplice e naturale.

La buona riuscita di questa zuppa dipende dal saper tirare un buon sugo
(vedi N. 5), la qual cosa non è da tutti.

Per quattro persone crederei sufficienti grammi 500 circa di carne
di manzo da sugo, con qualche collo di pollo, e ritagli di cucina se
ve ne sono. Oltre al sugo, questa zuppa richiede ortaggi in buona
misura e, a seconda della stagione, un misto di sedano, carota,
cavolo verzotto, acetosa, zucchini, piselli, ecc., non che una patata:
questa e gli zucchini tagliati a tocchetti, tutti gli altri a filetti.
Lessateli tutti e soffriggeteli poscia nel burro bagnandoli col detto
sugo. Le fette del pane tenetele grosse mezzo dito, arrostitele e
tagliatele a dadi. Prendete un tegame o, meglio, un vaso consimile,
ben decente perchè dev'essere portato in tavola, e in questo bagnate
la zuppa nella seguente maniera: un suolo di pane, uno di erbaggi e
sopra una spolverizzata di parmigiano, e così di seguito. Per ultimo
versateci sopra il sugo e, senza toccarla, copritela con un piatto e un
tovagliuolo e tenetela per mezz'ora in caldo presso al fuoco avanti di
servirla.

Vi avverto che questa zuppa deve rimanere quasi asciutta, laonde è
bene tener addietro un po' di sugo per aggiungerlo quando la mandate in
tavola, nel caso riuscisse troppo asciutta.

39. Zuppa regina

Dal nome si dovrebbe giudicare per la migliore di tutte le zuppe.
Certamente si può collocare fra le più signorili, ma c'è esagerazione
nel titolo.

Si fa colle carni bianche del pollo arrosto nettate dalla pelle e dai
tendini. Tritatele bene colla lunetta, poi pestatele in un mortaio
con cinque o sei mandorle dolci sbucciate, e con una midolla di pane
inzuppata nel brodo o nel latte, in proporzione di un quinto o di un
sesto della quantità della carne. Quando il composto sarà pestato ben
bene, passatelo dallo staccio, ponetelo nella zuppiera e scioglietelo
con un ramaiuolo di brodo caldo.

Tagliate il pane a dadini, friggetelo nel burro e gettate anche questo
nella zuppiera. Dopo versateci il brodo bollente, mescolate e mandate
la zuppa in tavola col parmigiano a parte.

Questa minestra può venire opportuna quando, dopo un pranzo, rimangono
avanzi di pollo arrosto, o lessi, benchè sia migliore quando è fatta di
tutto arrosto.

Le mandorle servono per dar maggiormente al brodo l'aspetto latteo,
ma il liquido non deve riuscir troppo denso. Alcuni aggiungono qualche
rosso d'uovo sodo stemperato nel brodo.

40. Zuppa alla spagnuola

Prendete un petto di pollastra o di cappone, tagliatelo a pezzetti
e mettetelo a cuocere nel burro a fuoco lento; conditelo con sale
e pepe. Se non basta il burro bagnatelo col brodo. Levate il petto
asciutto e nell'intinto che resta gettate una midolla di pane, grande
quanto un pugno, e con brodo fate un poco di pappa soda. Questa col
petto cotto versateli nel mortaio e, aggiuntivi due rossi d'uovo e
poco odore di noce moscata, pestate ogni cosa ben fine e il composto
lasciatelo in luogo fresco onde assodi. Al momento di adoperarlo, che
può essere anche il giorno appresso, fate cadere sulla spianatola un
velo di farina e sopra alla medesima tritate col composto un bastoncino
grosso un dito o meno e con un coltello infarinato tagliatelo in tanti
pezzetti, tutti uguali, che arrotonderete colle mani imbrattate di
farina, per farne tante pallottole della grandezza di una nocciuola
o meno. Gettatele nel brodo bollente e dopo cinque o sei minuti di
bollitura versatele nella zuppiera dove avrete collocato avanti del
pane a dadini soffritto nel burro o nel lardo vergine; oppure, che sarà
anche meglio, se, per pane, vi servite della zuppa ripiena del N. 32.

Potrete così ottenere una minestra signorile bastevole per dieci o
dodici persone.

41. Zuppa di pane d'uovo

Questa minestra sa di poco, ma vedendola usata non di rado ne' pranzi
di gusto straniero, ve la descrivo.

  Uova, N. 3.
  Farina, grammi 30.
  Burro, quanto una noce.

Lavorate prima i tre rossi con la farina e il burro, aggiungete le tre
chiare montate e cuocere il composto al forno o al forno da campagna
entro a uno stampo liscio il cui fondo sia coperto di una carta unta.

Quando questo pane sarà cotto e diacciato, tagliatelo a dadi o a
piccole mandorle, versategli il brodo bollente sopra e mandatelo in
tavola con parmigiano a parte.

Dose per sei o sette persone.

42. Risi e luganighe

Le popolazioni del Veneto, non conoscono, si può dire altra minestra
che il riso, e però lo cucinano bene e in tante svariate maniere. Una
è il riso sul brodo colla salsiccia; ma colà le salsicce le lasciano
intere; io preferisco di sminuzzarle nel brodo quando vi si mette a
cuocere il riso, il quale non è bene lavare, ma soltanto nettare e
strofinare in un canovaccio per levargli la polvere. A me piace di
unire al riso colle salsicce, o rapa o cavolo cappuccio. Sia l'una che
l'altro vanno prima _imbiancati_, ossia mezzo lessati; tagliate la rapa
a dadi, il cavolo a fettuccine e metteteli a soffriggere nel burro.
Poco avanti di levare il riso dal fuoco aggiungete un buon pizzico di
parmigiano per legarlo meglio e dargli più grato sapore.

43. Riso alla cacciatora

Un negoziante di cavalli ed io, giovanotto allora, ci avviammo al
lungo viaggio, per que' tempi, di una fiera a Rovigo. Alla sera del
secondo giorno, un sabato, dopo molte ore di una lunga corsa con un
cavallo, il quale sotto le abilissime mani del mio compagno, divorava
la via, giungemmo stanchi ed affamati alla Polesella. Com'è naturale,
le prime cure furono rivolte al valoroso nostro animale; poi entrati
nello stanzone terreno che in molte di simili locande serve da cucina
e da sala da pranzo: — Che c'è da mangiare? — domandò il mio amico
all'ostessa. — Non ci ho nulla, — rispose; poi pensandoci un poco
soggiunse: — Ho tirato il collo a diversi polli per domani e potrei
fare i _risi_. — Fate i _risi_ e fateli subito — si rispose — che
l'appetito non manca. — L'ostessa si mise all'opera ed io lì fermo ed
attento a vedere come faceva a improvvisar questi _risi_.

Spezzettò un pollo escludendone la testa e le zampe, poi lo mise in
padella quando un soffritto di lardone, aglio e prezzemolo aveva preso
colore. Vi aggiunse di poi un pezzo di burro, lo condì con sale e pepe,
e allorchè il pollo fu rosolato, lo versò in una pentola d'acqua a
bollore, poi vi gettò il riso, e prima di levarlo dal fuoco gli diede
sapore con un buon pugno di parmigiano. Bisognava vedere che immenso
piatto di riso c'imbandì dinanzi; ma ne trovammo il fondo, poichè esso
doveva servire da minestra, da principii e da companatico.

Ora, per ricamo ai _risi_ dell'ostessa di Polesella, è bene il dire che
invece del lardone, se non è squisito e di quello roseo, può servire la
carnesecca tritata fine, che il sugo di pomodoro, o la conserva, non ci
sta male e perchè il riso leghi bene col pollo, non deve essere troppo
cotto, nè brodoso.

44. Quaglie col riso

Fate un battuto con prosciutto e un quarto di una cipolla comune:
mettetelo al fuoco con burro, e quando la cipolla avrà preso colore,
collocateci le quaglie pulite, sventrate ed intere. Conditele con sale
e pepe e, rosolate che sieno, tiratele a mezza cottura col brodo, indi
versate il riso per cuocerlo con quel tanto di brodo che occorre,
insieme colle quaglie. Conditelo quando è cotto, col parmigiano e
servitelo, brodoso od asciutto, come più piace, frammisto alle quaglie.

Quattro quaglie e grammi 400 di riso potranno bastare per quattro
persone.

45. Malfattini

In que' paesi dove si fa uso quasi giornaliero di paste d'uova fatte in
casa, non vi è servuccia che non ne sia maestra; e molto più di questa
che è semplicissima. Non è quindi per loro che la noto, ma per gli
abitanti di quelle province ove non si conoscono, si può dire, altre
minestre in brodo che di zuppa, riso e paste comprate.

I _malfattini_ più semplici sono di farina. Intridetela colle uova e
lavoratela colle mani sulla spianatoia per formarne un pane ben sodo:
tagliatelo a fette grosse mezzo dito e lasciatele esposte all'aria
perchè si rasciughino. Tritatele colla lunetta fino a ridurle in
minuzzoli minuti quanto la metà di un chicco di riso, facendoli passare
da un vagliettino onde ottenerli eguali, oppure grattateli dal pane
intero; ma non imitate coloro che li lasciano grossi come il becco dei
passerotti se non volete che vi riescano di difficile digestione; anzi,
per questo motivo, invece di farina si possono fare di pangrattato
semplice, oppure aggraziato con un pizzico di parmigiano e l'odore di
spezie. In tutte le maniere, al tempo dei piselli potete, piacendovi,
unirli con quelli della ricetta N. 427, oppure colla bietola tritata
minuta o cogli uni e coll'altra insieme. A proposito di quest'ortaggio
ho notato che, in Firenze, dove si fa grande uso di erbe aromatiche
nella cucina, non si conosce l'aneto, che mescolato alla bietola, come
si fa in altri paesi, le dà molta grazia. Anzi l'aneto, pel suo grato
odore, tentai diverse volte d'introdurlo a Firenze, ma non vi riuscii
forse perchè la bietola si vende a mazzetti mentre in Romagna si porta
sciolta al mercato e già frammista all'aneto.

46. Cuscussù

Il Cuscussù è un piatto di origine araba che i discendenti di Mosè
e di Giacobbe hanno, nelle loro peregrinazioni, portato in giro pei
mondo, ma chi sa quante e quali modificazioni avrà subite dal tempo e
dal lungo cammino percorso. Ora è usato in Italia per minestra dagli
israeliti, due de' quali ebbero la gentilezza di farmelo assaggiare e
di farmi vedere come si manipola. Io poi l'ho rifatto nella mia cucina
per prova, quindi della sua legittimità garantisco; ma non garantisco
di farvelo ben capire:

    Che non è impresa da pigliar a gabbo
      Descriver _bene questo grande intruglio_,
      Nè da lingua che chiami mamma e babbo.

La dose seguente potrà bastare per sei o sette persone:

  Spicchio di petto di vitella, grammi 750.
  Vitella magra, senz'osso, grammi 150.
  Semolino di grana grossa, grammi 300.
  Un fegatino di pollo.
  Un uovo sodo.
  Un rosso d'uovo.
  Erbaggi di qualità diverse come cipolla, cavolo verzotto,
    sedano, carota, spinaci, bietola od altro.

Mettete il semolino in un vaso di terra piano e molto largo, oppure
in una teglia di rame stagnata, conditelo con un pizzico di sale e una
presa di pepe e, versandogli sopra a gocciolini per volta due dita (di
bicchiere) scarse di acqua, macinatelo colla palma della mano per farlo
divenir gonfio, grandioso e sciolto. Finita l'acqua versategli sopra,
a poco per volta, una cucchiaiata d'olio e seguitate a manipolarlo
nella stessa maniera, durando fra la prima e la seconda operazione più
di mezz'ora. Condizionato il semolino in tal modo, mettetelo in una
scodella da minestra e copritelo con un pannolino, il sopravanzo del
quale, passandolo al disotto, legherete stretto con uno spago.

Mettete al fuoco lo spicchio di petto con tre litri d'acqua per fare
il brodo e dopo schiumata la pentola copritene la bocca colla scodella,
già preparata, in modo che il brodo resti a qualche distanza; ma badate
che le bocche dei due vasi combacino insieme e non lascino uscir fumo.
Lasciato così il semolino per un'ora e un quarto onde abbia il tempo di
cuocere a vapore, aprite l'involto a mezza cottura per mescolarlo e poi
rimetterlo com'era prima.

Tritate col coltello i 150 grammi di carne magra, unite alla medesima
un pezzo di midolla di pane sminuzzata, conditela con sale e pepe,
fatene tante polpettine grosse poco più di una nocciuola e friggetele
nell'olio.

Tritate alquanto gli erbaggi e mettete per prima la cipolla a
soffriggere nell'olio e quando questa avrà preso colore gettate giù
gli altri, conditeli con sale e pepe, rimestate spesso e lasciate che
ritirino l'acqua che fanno. Ridotti quasi all'asciutto, bagnateli con
sugo di carne, oppure con brodo e sugo di pomodoro o conserva, per
tirarli a cottura insieme col fegatino di pollo tagliato a pezzetti e
colle polpettine.

Levate il semolino dall'involto, mettetelo al fuoco in una cazzaruola
e senza farlo bollire scioglietegli dentro il rosso d'uovo, versate
nel medesimo una parte del detto intingolo, mescolate e versatelo
in un vassoio, ma quasi asciutto onde presenti la colma, la quale
fiorirete coll'uovo sodo tagliato a piccoli spicchi. Il resto
dell'intingolo mescolatelo nel brodo della pentola e questo brodo
mandatelo in tavola diviso in tante tazze quanti sono i commensali,
accompagnate, s'intende, dal vassoio del semolino; così ognuno tira giù
nel suo piatto una porzione di semolino e gli beve dietro il brodo a
cuccchiaiate.

Lo spicchio di petto si serve dopo per lesso.

Fatta questa lunga descrizione, sembrami verrà spontaneo nel lettore il
desiderio di due domande:

1º Perchè tutto quell'olio e sempre olio per condimento?

2º Il merito intrinseco di questo piatto merita poi l'impazzamento che
esso richiede?

La risposta alla prima domanda, trattandosi di una vivanda israelita,
la dà il _Deuteronomio_, cap. XIV, ver. 21: _Tu non cuocerai il
capretto nel latte di sua madre_; i meno scrupolosi però aggiungono
un pizzico di parmigiano alle polpettine per renderle più saporite.
Alla seconda posso rispondere io e dire che a parer mio, non è piatto
da fargli grandi feste; ma può piacere anche a chi non ha il palato
avvezzo a tali vivande, massime se manipolato con attenzione.

47. Minestrone

Il minestrone mi richiama alla memoria un anno di pubbliche angoscie e
un caso mio singolare.

Mi trovavo a Livorno al tempo delle bagnature l'anno di grazia 1855,
e il colèra che serpeggiava qua e là in qualche provincia d'Italia,
teneva ognuno in timore di un'invasione generale che poi non si fece
aspettare a lungo. Un sabato sera entro in una trattoria e dimando: —
Che c'è di minestra? — Il minestrone, — mi fu risposto. — Ben venga il
minestrone, — diss'io. Pranzai e, fatta una passeggiata, me ne andai a
dormire. Avevo preso alloggio in Piazza del Voltone in una palazzina
tutta bianca e nuovissima tenuta da un certo Domenici; ma la notte
cominciai a sentirmi una rivoluzione in corpo da fare spavento; laonde
passeggiate continue a quel gabinetto che più propriamente in Italia
si dovrebbe chiamar _luogo scomodo_ e non _luogo comodo_. — Maledetto
minestrone, non mi buscheri più! — andavo spesso esclamando pieno di
mal animo contro di lui che era forse del tutto innocente e senza colpa
veruna.

Fatto giorno e sentendomi estenuato, presi la corsa del primo treno
e scappai a Firenze ove mi sentii subito riavere. Il lunedì giunge
la triste notizia che il colèra è scoppiato a Livorno e per primo n'è
stato colpito a morte il Domenici. — Altro che minestrone! — Dopo tre
prove, perfezionandolo sempre, ecco come lo avrei composto a gusto mio:
padronissimi di modificarlo a modo vostro a seconda del gusto d'ogni
paese e degli ortaggi che vi si trovano.

Mettete il solito lesso e per primo cuocete a parte nel brodo un
pugnello di fagiuoli sgranati ossia freschi: se sono secchi date loro
mezza cottura nell'acqua. Trinciate a striscie sottili cavolo verzotto,
spinaci e poca bietola, teneteli in molle nell'acqua fresca, poi
metteteli in una cazzaruola all'asciutto e fatta che abbiano l'acqua
sul fuoco, scolateli bene strizzandoli col mestolo. Se trattasi di
una minestra per quattro o cinque persone, preparate un battuto con
grammi 40 di prosciutto grasso, uno spicchio d'aglio, un pizzico di
prezzemolo, fatelo soffriggere, poi versatelo nella detta cazzaruola
insieme con sedano, carota, una patata, uno zucchino e pochissima
cipolla, il tutto tagliato a sottili e corti filetti. Aggiungete i
fagiuoli, e, se credete, qualche cotenna di maiale come alcuni usano,
un poco di sugo di pomodoro, o conserva, condite con pepe e sale e
fate cuocere il tutto con brodo. Per ultimo versate riso in quantità
sufficiente onde il minestrone riesca quasi asciutto e prima di levarlo
gettate nel medesimo un buon pizzico di parmigiano.

Vi avverto però che questa non è minestra per gli stomachi deboli.

48. Passatelli di semolino

  Semolino di grana fine, grammi 150.
  Parmigiano grattato, grammi 30.
  Latte, decilitri 6.
  Uova, due intere e due rossi.
  Sale, odore di noce moscata e scorza di limone.

Cuocete il semolino nel latte, e se vedete che non riesca ben sodo,
aggiungetene un altro pizzico. Salatelo quando è cotto ed aspettate che
abbia perduto il calore per gettarvi le uova e il resto.

Ponete il composto nella siringa con uno stampino a buchi rotondi
piuttosto larghi, e spingetelo nel brodo bollente, tenendo la siringa
perpendicolare e fatelo bollire finchè i passatelli siensi assodati.

Questa dose potrà bastare per sei o sette persone.

49. Riso con zucchini

Prendete zucchini piccoli del peso del riso che avrete a cuocere
e tagliateli a tocchetti grossi quanto le nocciuole. Metteteli a
soffriggere nel burro, conditeli con sale e pepe, e rosolati appena
gettateli così durettini nel riso quando sarà arrivato a mezza cottura,
onde finiscano di cuocere insieme.

Il riso è bene che resti poco brodoso e gli zucchini non si devono
disfare. Invece di brodo potete servirvi di acqua e farlo asciutto:
ma allora dategli grazia colla salsa di pomodoro N. 125, versatela
anch'essa nel riso a mezza cottura, e con parmigiano.

50. Zuppa con le cipolle alla francese

Questa zuppa si può fare col brodo o col latte, e le seguenti dosi sono
sufficienti per cinque persone.

  Pane bianco, grammi 250.
  Gruiera grattato, grammi 80.
  Burro, grammi 50.
  Parmigiano grattato, grammi 40.
  Uova frullate, N. 3.
  Cipolle bianche grosse, N. 2.
  Brodo o latte, circa litri 1 e mezzo.

Tagliate a fette sottilissime le cipolle e mettetele al fuoco col burro
suddetto; quando cominciano a prender colore tiratele a molta cottura
col brodo, o col latte se la fate con questo, per poterle passare
bene dal setaccio, poi mescolate il passato nel restante liquido per
bagnare la zuppa. Il pane tagliato a fette o a dadini, arrostitelo e,
collocatolo a strati nella zuppiera, conditelo via via colle uova, il
gruiera e il parmigiano. Per ultimo versate bollente il brodo od il
latte e mandatela in tavola.

Se la fate col latte sarà bene salare abbondantemente le uova. A motivo
della cipolla, chi patisce di scioglimenti non farà male di astenersi
da questa zuppa.

51. Strichetti alla bolognese

Intridete la farina con due uova, grammi 40 di parmigiano grattato fine
e l'odore della noce moscata. Tiratene una sfoglia non tanto sottile e
tagliatela con la rotella smerlata in tante striscie larghe un dito e
mezzo. Poi, con la stessa rotella, tagliate queste striscie in isbieco
e alla medesima distanza di un dito e mezzo per farne tanti pezzetti in
forma di mandorla. Prendeteli uno alla volta e stringete colle dita le
quattro punte, due al disopra e due al disotto per formarne come due
anellini attaccati insieme. Cuoceteli nel brodo con poca cottura. La
dose di due uova potrà bastare per cinque persone.

Se questa minestra vi piace, siatene grati ad una giovane simpatica
bolognese, chiamata la _Rondinella_, che si compiacque di insegnarmela.

52. Zuppa di gamberi col sugo di carne

Prendendo per norma una zuppa che dovesse servire a sole quattro
persone, bastano grammi 150 di gamberi. Lavateli e metteteli al fuoco
con due ramaiuoli di brodo; cotti che sieno, levateli asciutti e nel
liquido che resta sciogliete grammi 30 di midolla di pane soffritta
nel burro, per bagnarli quando li passerete dallo staccio, dopo averli
pestati nel mortaio. Estrattane così tutta la polpa, unitela a sugo di
carne come quello della ricetta N. 4 e se non lo avete in cucina potete
farlo con soli centesimi 30 di carne adatta per quell'uso. Mescolate
ora questo composto al resto del brodo per bagnare la zuppa, che può
essere di pane semplicemente arrostito, o a dadini, fritto nel lardo o
nell'olio.

Servitela con parmigiano grattato.

53. Zuppa alla Stefani

L'illustre poeta dott. Olindo Guerrini, essendo bibliotecario
dell'Università di Bologna, ha modo di prendersi il gusto istruttivo,
a quanto pare, di andare scavando le ossa dei Paladini dell'arte
culinaria antica per trarne forse delle illazioni strabilianti a
far ridere i cuochi moderni. Si è compiaciuto perciò di favorirmi
la seguente ricetta tolta da un libriccino a stampa, intitolato:
_L'arte di ben cucinare_, del signor Bartolomeo Stefani bolognese,
cuoco del Serenissimo Duca di Mantova alla metà del 1600, epoca nella
quale si faceva in cucina grande uso ed abuso di tutti gli odori e
sapori, e lo zucchero e la cannella si mettevano nel brodo, nel lesso
e nell'arrosto. Derogando per questa zuppa dai suoi precetti io mi
limiterò, in quanto a odori, a un poco di prezzemolo e di basilico;
e se l'antico cuoco bolognese, incontrandomi all'altro mondo, me ne
facesse rimprovero, mi difenderò col dirgli che i gusti sono cangiati
in meglio; ma che, come avviene in tutte le cose, si passa da un
estremo all'altro e si comincia anche in questa ad esagerare fino al
punto di volere escludere gli aromi e gli odori anche dove sarebbero
più opportuni e necessari. E gli dirò altresì che delle signore alla
mia tavola, per un poco di odore di noce moscata, facevano boccacce da
spaventare. Ecco la

RICETTA DI DETTA ZUPPA PER SEI PERSONE

  Cervello di vitella, o di agnello, o di altra bestia
    consimile, grammi 120.
  Fegatini di pollo, N. 3.
  Uova, N. 3.
  Un pizzico di prezzemolo ed uno di basilico.
  Il sugo di un quarto di limone.

Scottate il cervello per poterlo spellare e, tanto questo che i
fegatini, soffriggeteli nel burro e tirateli a cottura col sugo di
carne; sale e pepe per condimento.

Ponete le uova in un pentolo, uniteci il prezzemolo e il basilico
tritati, l'agro di limone, un poco di sale e pepe e frullatele; poi
col brodo diaccio, che deve servire per bagnare la zuppa, diluite
il composto poco per volta. Versateci in ultimo il cervello e i
fegatini tagliati a pezzetti, e mettetelo a condensare a fuoco
leggero, muovendolo continuamente col mestolo, ma senza farlo bollire.
Condensato che sia, versatelo nella zuppiera sopra il pane, che già
avrete tagliato a dadi e soffritto nel burro o nell'olio, ma prima
spargete sul pane stesso un pugno di parmigiano grattato.

Questa minestra riesce delicata e sostanziosa; ma io che coi
morbidumi non me la dico punto, invece del cervello, in questo caso,
supplirei con le animelle e in proposito vi dirò che in certe città,
e m'intend'io, dove per ragione del clima non si può scherzare troppo
coi cibi, a forza di mangiar leggero e preferibilmente cose morbide e
liquide, si sono gli abitanti di esse snervato lo stomaco in modo che
questo viscere non può più sopportare alcun nutrimento un po' grave.

54. Anolini alla parmigiana

Una signora di Parma, che non ho il bene di conoscere, andata sposa a
Milano, mi scrive: «Mi prendo la libertà d'inviarle la ricetta di una
minestra che a Parma, mia amata città natale, è di rito nelle solennità
famigliari; e non c'è casa, io credo, ove nei giorni di Natale e Pasqua
non si facciano i tradizionali _Anolini_».

Mi dichiaro obbligato alla prefata signora perchè avendo messo in
prova la detta minestra è riuscita di tale mia soddisfazione da poter
rendermi grato _al pubblico e all'inclita guarnigione_.

Dosi per una minestra sufficiente a quattro o cinque persone:

  Magro di manzo nella coscia, senz'osso, grammi 500
  Lardone, circa grammi 20.
  Burro, grammi 50.
  Un quarto di una cipolla mezzana.

Il pezzo della carne steccatelo col lardone, legatelo e conditelo con
sale, pepe e l'odore di spezie, poi mettetelo al fuoco in un vaso di
terra o in una cazzaruola col burro e la cipolla tritata all'ingrosso
per rosolarlo col detto burro. Fatto questo, versare due ramaiuoli di
brodo nel vaso e chiudetelo con diversi fogli di carta tenuta ferma da
una scodella contenente alquanto vino rosso; e perchè poi vino e non
acqua non lo sa spiegare neanche la detta signora. Ora fate bollire
dolcemente la carne così preparata per otto o nove ore, onde ottenere
quattro o cinque cucchiaiate di un sugo ristretto e saporito che
passerete dal setaccio strizzando bene e che serberete per il giorno
appresso. Allora formate il composto per riempire gli Anolini con:

  Pangrattato di pane di un giorno, tostato leggermente,
    grammi 100.
  Parmigiano grattato, grammi 50.
  Odore di noce moscata
  Un uovo e il sugo della carne.

Fate tutto un impasto omogeneo e tirando tre uova di sfoglia tenuta
alquanto tenera riempite il disco smerlato del N. 162 che ripiegherete
in due per ottenere la forma di una piccola mezza luna. Con questa dose
ne otterrete un centinaio che saranno buoni in brodo o asciutti come
i tortellini e riescono leggeri allo stomaco più di questi. La carne
rimasta poi la mangerete sola o con un contorno d'erbaggi e figurerà
come uno stracotto.


MINESTRE ASCIUTTE E DI MAGRO

55. Tortelli

  Ricotta o raviggiuolo, oppure l'una e l'altro uniti, grammi 200.
  Parmigiano, grammi 40.
  Uova intere N. 1 e un rosso.
  Odore di noce moscata e di spezie.
  Un pizzico di sale.
  Un po' di prezzemolo tritato.

Si chiudono in una sfoglia fatta come quella dei _cappelletti_ e
tagliata con un disco rotondo alquanto più grande. Io mi servo del
disco N. 195. Si possono lasciare colla prima piegatura a mezza luna,
ma è da preferirsi la forma dei _cappelletti_. Si cuociono nell'acqua
salata a sufficienza, si levano asciutti e si condiscono a cacio e
burro.

Con questa dose ne otterrete 24 o 25 e possono bastare, essendo grandi,
per tre persone.

56. Zuppa di purè di piselli di magro

  Piselli freschi sgranati, grammi 400.
  Prosciutto grasso e magro, grammi 40.
  Burro, grammi 40.
  Una cipolla novellina non più grossa di un uovo.
  Una piccola carota.
  Un pizzico tra prezzemolo, sedano e qualche foglia di basilico.

Tritate fine il prosciutto con un coltello e fate un battuto con
questo e con gli altri ingredienti. Mettetelo al fuoco col burro, poco
sale e una presa di pepe. Allorchè sarà rosolato versate l'acqua che
giudicherete sufficiente per bagnare la zuppa e quando essa avrà alzato
il bollore gettate giù i piselli per cuocerli insieme con due fette di
pane fritte nel burro; poi passate ogni cosa per istaccio.

Ottenuto in questo modo un purè per sei persone, bagnate col medesimo
il pane che avrete già messo in pronto come nei purè di grasso.

57. Zuppa di fagiuoli

Si dice, e a ragione, che i fagiuoli sono la carne del povero,
e infatti quando l'operaio frugandosi in tasca, vede con occhio
malinconico che non arriva a comprare un pezzo di carne bastante
per fare una buona minestra alla famigliuola, trova nei fagiuoli
un alimento sano, nutriente e di poca spesa. C'è di più; i fagiuoli
restano molto in corpo, quetano per un pezzo gli stimoli della fame;
ma... anche qui c'è un _ma_, come ce ne sono tanti nelle cose del
mondo, e già mi avete capito. Per ripararvi, in parte, scegliete
fagiuoli di buccia fine o passateli; quelli dall'occhio hanno meno
degli altri questo peccato.

Per rendere poi la zuppa di fagiuoli più grata al gusto e più saporita,
dato che debba essere una quantità sufficiente a quattro o cinque
persone, fatele un soffritto in questa proporzione: prendete un
quarto di cipolla, uno spicchio d'aglio, un pizzico di prezzemolo e
un bel pezzo di sedano bianco. Tritate finissimi questi odori colla
lunetta e metteteli al fuoco con olio a buona misura; siate generosi
a pepe. Quando il soffritto avrà preso colore, unitevi due ramaiuoli
della broda dei fagiuoli, aggiungete un poco di sugo di pomodoro o
di conserva, fateli alzare il bollore e versatelo nella pentola de'
fagiuoli.

Per chi aggradisce nella zuppa un poco d'erbaggio può mettete in questa
il cavolo nero, prima lessato e fatto bollire alquanto nel liquido del
soffritto suddetto. Ora non resta che bagnare il pane, già preparato
avanti con fette arrostite, grosse un dito e poi tagliate a dadi.

58. Zuppa toscana di magro alla contadina

Questa zuppa che, per modestia, si fa dare l'epiteto di contadina, sono
persuaso che sarà gradita da tutti, anche dai signori, se fatta con la
dovuta attenzione.

  Pane bruno raffermo, di pasta molle, grammi 400.
  Fagiuoli bianchi, grammi 300.
  Olio, grammi 150.
  Acqua, litri due.
  Cavolo cappuccio o verzotto, mezza palla di mezzana grandezza.
  Cavolo nero, altrettante in volume ed anche più.
  Un mazzo di bietola e un poco di pepolino.
  Una patata.
  Alcune cotenne di carnesecca o di prosciutto tagliate a striscie.

Mettete i fagiuoli al fuoco con l'acqua suddetta unendovi le cotenne.
Già saprete che i fagiuoli vanno messi ad acqua diaccia e se restano
in secco vi si aggiunge acqua calda. Mentre bollono fate un battuto
con un quarto di una grossa cipolla e due spicchi d'aglio, due pezzi di
sedano lunghi un palmo e un buon pizzico di prezzemolo. Tritatelo fine,
mettetelo al fuoco con l'olio soprindicato e quando avrà preso colore
versate nel medesimo gli erbaggi tagliati all'ingrosso, prima i cavoli,
poi la bietola e la patata tagliata a tocchetti. Conditeli con sale e
pepe e poi aggiungete sugo di pomodoro o conserva, e se nel bollire
restassero alquanto asciutti bagnateli con la broda dei fagiuoli.
Quando questi saranno cotti gettatene una quarta parte, lasciati
interi, fra gli erbaggi unendovi le cotenne; gli altri passateli dallo
staccio e scioglieteli nella broda, versando anche questa nel vaso dove
sono gli erbaggi. Mescolate, fate bollire ancora un poco e versate ogni
cosa nella zuppiera ove avrete già collocato il pane tagliato a fette
sottili e copritela per servirla dopo una ventina di minuti.

Questa quantità può bastare per sei persone; è buona calda e meglio
diaccia.

59. Farinata gialla di magro

Come minestra ordinaria, si può collocare fra le buone. Mettete al
fuoco con acqua proporzionata quattro decilitri di fagiuoli bianchi,
che tanti bastano per quattro persone. Dopo cotti passateli dallo
staccio e il passato mescolatelo nella broda degli stessi fagiuoli
e nella medesima mettete a bollire, per due ore circa, mezza palla
tritata di cavolo bianco o verzotto che condirete con sale, pepe e
foglie di pepolino, detto altrimenti timo.

Ponete un tegame al fuoco con olio a buona misura e due spicchi d'aglio
interi sbucciati; quando questi saranno ben rosolati gettateli via e
aggiungete all'olio sugo di pomodoro, o conserva sciolta nell'acqua e
anche qui un altro poco di sale e pepe; bollito che abbia alquanto,
versate anche questo condimento nella pentola ov'è la broda e il
cavolo. Per ultimo, quando questo sarà cotto, versate con una mano, a
poco per volta, la farina di granturco; coll'altra mescolate bene, onde
non si formino bozzoli, e giunta che sia a una certa consistenza, cioè
alquanto liquida, fatela bollire ancora un poco e servitela.

60. Semolino di magro

Questa minestra non si può, a tutto rigore, dirsi di magro se c'entrano
le uova, il burro, e il parmigiano; ma può venire opportuna quando
manca il brodo. Cuocere il semolino nell'acqua e prima di levarlo dal
fuoco salatelo, scioglietevi dentro un pezzo di burro proporzionato
alla quantità del semolino ed aggraziatelo con un poco di sugo di
pomodoro o conserva. Disfate nella zuppiera due o tre uova miste a
parmigiano grattato e versateci il semolino. Se trattasi di minestra
per una persona soltanto può bastare un solo rosso d'uovo con due
cucchiaiate di parmigiano.

61. Zuppa di lenticchie

Se Esaù vendè la primogenitura per un piatto di lenticchie, bisogna
dire che il loro uso, come alimento, è antichissimo, e che egli o n'era
ghiotto all'eccesso o soffriva di bulimia. A me sembra che il sapore
delle lenticchie sia più delicato di quello de' fagiuoli in genere, e
che, quanto a minaccia di _bombardite_, esse sieno meno pericolose dei
fagiuoli comuni ed eguali a quelli dall'occhio.

Questa zuppa potete farla nella stessa guisa della zuppa di fagiuoli;
però la broda delle lenticchie e dei fagiuoli dall'occhio si presta
bene anche per una minestra di riso, che si prepara e si condisce nello
stesso modo; soltanto bisogna tener la broda più sciolta perchè il riso
ne tira molta. Per regolarvi meglio circa alla densità, aspettate che
il riso sia cotto per aggiungere nella broda la quantità che occorre di
lenticchie passate.

62. Zuppa di magro colle telline

Regolatevi come per il risotto colle telline N. 72.

Due spicchi d'aglio e il quarto di una cipolla potranno bastare
se trattasi di una quantità sufficiente a sette od otto persone, e
senza bisogno di ricorrere a burro e parmigiano sentirete una zuppa
eccellente, se saprete tirar bene il soffritto. Il pane arrostitelo a
fette che taglierete a dadi. Anche qui ci sta bene qualche pezzetto di
funghi secchi.

63. Spaghetti con le telline

Poichè si sentono ricordare spesso, come minestra asciutta di magro,
anche gli spaghetti con le telline, mi converrà indicarveli, sebbene, a
gusto mio, sia da preferirsi il riso. Se vi piace provarli, tritateli
minuti per poterli portare alla bocca col cucchiaio e servitevi della
ricetta N. 72 cuocendoli nell'acqua dove sono state schiuse le telline.
Scolate l'acqua superflua, conditeli con quell'intingolo unito ad
alquanto burro e parmigiano.

64. Zuppa di ranocchi

Certi usi del mercato di Firenze non mi vanno. Quando vi nettano i
ranocchi, se non ci badate, gettano via le uova che sono le migliori.
Le anguille si spellano. Le coscie e le lombate di castrato si vogliono
vendere intere. Delle interiora del maiale si serba il fegato e la
rete; di quelle della vitella di latte, il fegato e le animelle; il
resto, compreso il polmone che, essendo tenero potrebbe servire,
come in altri paesi, a fritto misto, si cede ai frattagliai che
ordinariamente vendono queste frattaglie ai brodai. Forse in mano loro
cascherà anche la così detta trippa di vitella di latte non avendola
mai vista su quel mercato; ma essa in Romagna si dà per giunta, e al
tempo dei piselli, messa arrosto morto con un pezzo di lombata, riesce
tanto buona da preferirsi a questa.

Avanti di descrivervi la zuppa di ranocchi voglio dirvi qualche cosa
di questo anfibio dell'ordine de' batraci (_rana esculenta_), perchè,
veramente, merita di essere notata la metamorfosi ch'esso subisce.
Nel primo periodo della loro esistenza si vedono i ranocchi guizzare
nelle acque in figura di un pesciolino tutto testa e coda che gli
zoologi chiamano _girino_. Come i pesci, respira per branchie prima
esterne, in forma di due pennacchietti, poscia interne, e nutrendosi
in questo stato di vegetali ha l'intestino come quello di tutti gli
erbivori, comparativamente ai carnivori, assai più lungo. A un certo
punto del suo sviluppo, circa a due mesi dalla nascita, perde, per
riassorbimento, la coda, sostituisce alle branchie i polmoni e mandando
fuori gli arti, cioè le quattro zampe che prima non apparivano,
si trasforma completamente e diventa una rana. Nutrendosi allora
di sostanze animali, ossia di insetti, l'intestino si accorcia per
adattarsi a questa sorta di cibo. È dunque erronea l'opinione volgare
che i ranocchi siano più grassi nel mese di maggio perchè mangiano il
grano.

Gli anfibi tutti, i rospi compresi, sono a torto perseguitati dal
volgo essendo essi di grande utilità all'agricoltura, agli orti e ai
giardini in ispecie, per la distruzione de' vermi, delle lumache e de'
tanti insetti di cui si cibano. La pelle del rospo e della salamandra
trasuda, è vero, un umore acre e velenoso; ma in sì piccola dose
rispetto alla mucosità a cui si unisce, che non può recare nessun
nocumento. Ed è appunto per questa mucosità, che la salamandra secerne
in gran copia, che la medesima, potendo reggere per qualche istante
all'ardore del fuoco, diede origine alla favola che tale anfibio sia
dotato della virtù di restare incolume in mezzo alle fiamme.

Il brodo dei ranocchi essendo rinfrescante e dolcificante viene
raccomandato nelle malattie di petto, nelle infiammazioni lente
degl'intestini ed è opportunamente usato sul finire delle malattie
infiammatorie e in tutti quei casi in cui l'infermo ha bisogno di un
nutrimento non stimolante.

Le carni bianche, come quelle dei ranocchi, agnelli, capretti,
pollastri, fagiani, ecc., essendo povere di fibrina e ricche di
albumina, convengono alle persone di apparecchio digestivo delicato
e molto impressionabili e a chi non affatica i muscoli col lavoro
materiale.

Ma veniamo alla zuppa di ranocchi: due dozzine di ranocchi, se sono
grossi, potrebbero forse bastare per quattro o cinque persone, ma
meglio è abbondare.

Levate loro le coscie e mettetele da parte. Fate un battuto abbondante
con due spicchi d'aglio, prezzemolo, carota, sedano e basilico se vi
piace: se avete in orrore l'aglio, servitevi di cipolla. Mettetelo al
fuoco con sale, pepe e olio a buona misura e quando l'aglio comincia a
prender colore gettate giù i ranocchi. Rimoveteli di quando in quando
onde non s'attacchino, e, tirato che abbiano buona parte dell'umido,
buttate dentro pomodori a pezzi o, mancando questi, conserva allungata
coll'acqua. Fate bollire ancora, e per ultima versate l'acqua
occorrente per bagnare la zuppa, tenendo il tutto sul fuoco fin tanto
che i ranocchi sieno cotti e disfatti. Allora passate ogni cosa dal
lo staccio, premendo bene onde non restino che le ossicine. Mettete
a bollire le coscie, lasciate addietro, in un poco di questo brodo
passato e disossatele quando saranno cotte per mescolarle nella
zuppa insieme con pezzetti di funghi secchi fatti rammollire. Il pane
arrostitelo a fette che taglierete a dadi piuttosto grossi.

65. Zuppa col brodo di muggine

Uno dei pesci che meglio si presta per ottenere un buon brodo è
il muggine che nell'Adriatico comincia ad essere bello e grasso
nell'agosto e raggiunge colà il peso di oltre due chilogrammi. In
mancanza di questo può servire l'ombrina, il ragno ed il rospo le
cui carni, se non daranno il brodo saporito del muggine, saranno in
compenso di qualità più fine e più digeribile.

Se trattasi di una zuppa per sette od otto persone prendete un muggine,
ossia una _baldigara_ (come chiamasi in alcuni paesi di mare), del
peso di un chilogrammo almeno, raschiategli via le squame, vuotatelo e
lessatelo con acqua in proporzione.

Fate un battuto alquanto generoso con cipolla, aglio, prezzemolo,
carota, sedano e mettetelo al fuoco con olio, sale e pepe. Quando avrà
preso colore fermatelo con sugo di pomodoro e fatelo bollire col brodo
del pesce.

Poi questo brodo colatelo e con un po' del medesimo cuocete una piccola
quantità di sedano, carota e funghi secchi, che servono per dare odore,
il tutto tagliato a pezzetti.

Il pane per la zuppa arrostitelo e tagliatelo a dadi, poi mettetelo
nella zuppiera e versateci sopra il brodo bollente insieme coi detti
odori, servendola in tavola con parmigiano a parte.

La famiglia delle mugginidee ha lo stomaco a forti pareti muscolari a
simiglianza del ventriglio degli uccelli, e il rospo di mare, _Lofus
pescatorius_, della famiglia delle lofidee, con una pinna inargentata
e movibile del capo attira i piccoli pesci per divorarli. Chiamasi in
alcuni luoghi volgarmente _grattale_ ed è anch'esso in pregio pel brodo
da bagnare la zuppa.

66. Zuppa alla certosina

Grammi 500 di pesce minuto di diverse specie potranno bastare per una
zuppa da servirsi a quattro o cinque persone.

Fate un battuto con un quarto di cipolla, prezzemolo e sedano;
mettetelo al fuoco con olio, e colorito che sia, versateci il pesce,
bagnandolo quando è asciutto con acqua, sugo di pomodoro o conserva;
sale e pepe per condimento. Lasciatelo cuocer bene e poi versate
l'acqua occorrente per la zuppa: un litro o poco più fra prima e
dopo potrà bastare. Passate il tutto dallo staccio o da un colino,
strizzando bene, e rimettetelo al fuoco per fargli alzare il bollore e
per versarlo adagio adagio nella zuppiera, ove avrete disfatte avanti
due uova con tre cucchiaiate di parmigiano. Prima di mandare la zuppa
in tavola, gettateci il pane, il quale, a piccoli dadi, può essere
soltanto arrostito, oppure fritto nell'unto che più vi aggrada: burro,
olio o lardo. Le uova col parmigiano, se non vi dispiace di vederle
rapprese a stracci, si possono anche frullare a parte e versarle nella
pentola, mescolandole fortemente, quando il brodo è a bollore.

Si dice che il Granduca di Toscana, avendo trovata eccellente questa
zuppa in un convento di frati, mandò colà il suo cuoco ad impararla;
ma il cuoco, benchè molto abile fosse, non riusciva a farla buona come
quella dei frati, perchè questi non volevano far sapere al Granduca che
usavano il brodo di cappone invece dell'acqua.

67. Pastine o capellini sul brodo di ombrina

L'ombrina, per essere un pesce de' più fini, lessata naturalmente, cioè
senza odori di sorta, vi somministra un brodo che, quasi come quello di
carne, si presta per una minestra leggiera di magro.

Le seguenti dosi saranno sufficienti per tre persone e forse anche per
quattro.

  Ombrina, grammi 500.
  Pastine o capellini, grammi 120.
  Burro, grammi 30.
  Acqua, un litro.

Mettete al fuoco l'ombrina nella detta acqua diaccia, e salatela.
Quando è cotta passate il brodo dal colino ed in esso cuocete la
minestra aggraziandola col sugo di pomodoro per occultare il puzzo del
pesce; indi versatela nella zuppiera ove avrete collocato il pezzo del
burro. Servitela con parmigiano a parte come si usa per le minestre di
grasso.

68. Zuppa di purè di piselli secchi

Dato che i piselli siano mezzo litro metteteli al fuoco in due litri
d'acqua e frattanto fate un soffritto con mezza cipolla, una carota,
due pezzi di sedano lunghi un dito e qualche gambo di aneto, se lo
avete, e, tritato il tutto, mettetelo al fuoco con un pezzo di burro
e fategli prendere il rosso. Versate allora i piselli mezzo cotti e
scolati dall'acqua conditeli con sale e pepe e fate loro suzzare tutto
il soffritto, poi versate sugo di pomodoro e l'acqua degli stessi
piselli per tirarli a cottura. Passate ogni cosa per istaccio e, se il
purè riescisse troppo denso, aggiungete acqua calda; assaggiatelo per
aggiungere un altro pezzetto di burro che probabilmente occorre. Il
pane tagliatelo a quadrettini e friggetelo nel burro.

Se vi porrete attenzione sentirete una minestra, che sembra fatta sul
brodo.

Questa dose potrà servire per dieci o dodici persone.

69. Tagliatelle col prosciutto

Le chiamo tagliatelle, perchè dovendo esser cotte nell'acqua e condite
asciutte, va tirata la sfoglia alquanto più grossa e tagliata a
striscie più larghe dei taglierini. Si tratta sempre di un impasto
d'uova e farina, senza punta acqua se le desiderate ben sode e buone.
Tagliate a piccoli dadi una fetta grossa di prosciutto grasso e magro:
tritate bene sedano e carota in tal quantità che ambedue facciano il
volume del prosciutto all'incirca. Ponete al fuoco queste tre cose
insieme, con un pezzo di burro proporzionato al condimento delle
tagliatelle. Quando il battuto avrà preso colore, aggiungete sugo di
pomodoro oppure conserva, ma con questa occorre un ramaiolino di brodo
o, mancando questo, di acqua.

Le tagliatelle cuocetele poco e salatele pochissimo a motivo del
prosciutto: levatele asciutte, conditele col detto intingolo e con
parmigiano.

Al tempo delle salsicce potete sostituirle, bene sminuzzate al
prosciutto, trattandole nella stessa guisa.

Chi ama il gusto del burro crudo ne serbi la metà per metterlo
nell'intingolo quando lo ritira dal fuoco.

Anche gli spaghetti sono buoni conditi con le salsicce nella stessa
maniera.

70. Tagliatelle verdi

Si usano per minestra asciutta e sono più leggiere e più digeribili
di quelle intrise di tutte uova. Per dar loro il color verde cuocete
spinaci lessi, strizzateli bene e tritateli colla lunetta. Con due uova
e un pugno di questi spinaci intridete sulla spianatoia quanta farina
potete per ottenere una pasta ben soda che lavorerete molto colle
mani. Poi, col matterello, tiratela a sfoglia sottile e quando dà cenno
d'appiccicarsi, a motivo dell'erba che produce viscosità, spruzzatela
leggermente di farina. Avvolgete la sfoglia in un canovaccio, e quando
sarà asciutta tagliatela alquanto più larga de' taglierini da brodo,
avvertendo che il bello di tali paste è la loro lunghezza il che indica
l'abilità di chi le fece. Appena alzato il bollore levatele asciutte
e conditele come gli spaghetti alla rustica N. 104, oppure come i
maccheroni o le tagliatelle dei N. 87 e 69; o semplicemente con cacio e
burro.

Questa dose potrà bastare per quattro o cinque persone.

71. Tagliatelle all'uso di Romagna

_Conti corti e tagliatelle lunghe_, dicono i Bolognesi, e dicono bene,
perchè i conti lunghi spaventano i poveri mariti e le tagliatelle corte
attestano l'imperizia di chi le fece e, servite in tal modo, sembrano
un avanzo di cucina; perciò non approvo l'uso invalso, per uniformarsi
al gusto degli stranieri, di triturare minutissimi nel brodo i
capellini, i taglierini, e minestre consimili le quali per essere
speciali all'Italia, debbono serbare il carattere della nazione.

Fate la sfoglia e tagliatela come quella del N. 69. Cuocetele poco,
scolatele bene dall'acqua e mettetele in una cazzaruola sopra al fuoco
per un momento, onde far loro prendere il condimento che è quello degli
spaghetti alla rustica N. 104; più un pezzo di burro proporzionato alla
quantità della minestra. Mescolate adagino e servitele.

A parer mio questa è una minestra molto gustosa, ma per ben digerirla
ci vuole un'aria come quella di Romagna.

Mi ricordo che viaggiai una volta con certi Fiorentini (un vecchietto
sdentato, un uomo di mezza età e un giovine avvocato) che andavano a
prender possesso di una eredità a Modigliana. Smontammo a una locanda
che si può immaginare qual fosse, in quel luogo, quaranta e più anni
sono. L'oste non ci dava per minestra che tagliatelle, e per principio
della coppa di maiale, la quale, benchè dura assai ed ingrata,
bisognava vedere come il vecchietto si affaticava per roderla. Era però
tale l'appetito di lui e degli altri che quella e tutto il resto pareva
molto buono, anzi eccellente; e li sentii più volte esclamare: — Oh se
potessimo portarci con noi di quest'aria a Firenze! —

Poichè siamo in questi paraggi, permettetemi vi racconti che dimorava a
Firenze, al tempo che correvano i _francesconi_, un conte di Romagna,
il quale, facendo il paio col marchese di Forlimpopoli del Goldoni,
aveva molta boria, pochi quattrini e uno stomaco a prova di bomba.
Eran tempi in cui si viveva con poco a Firenze, che fra le città
capitali, andava famosa per buon mercato. C'erano parecchie trattorie
coll'ordinario di minestra, tre piatti a scelta, frutta o dolce, pane
e vino per una lira toscana (84 centesimi). Quelle porzioni, benchè
piccole, pure sfamavano chiunque non fosse allupato, e frequentavano
tali trattorie anche i signori; ma il conte in queste non si degnava.
Che industria credete ch'egli avesse trovato per figurare e spender
poco? Andava un giorno sì e un giorno no alla tavola rotonda di uno
de' principali alberghi ove con mezzo francescone (lire 2,80), il
trattamento era lautissimo, e là, tirando giù a strame, s'impinzava
lo stomaco per due giorni facendo dieta in casa, il secondo, con pane,
cacio ed affettato. Siavi di esempio e di ricetta.

72. Risotto colle telline

Noto questo risotto nelle proporzioni che è stato fatto più volte nella
mia cucina, e cioè:

  Telline col guscio, chilogrammi 1,350.
  Riso, grammi 500.

Per levare la sabbia che le telline racchiudono, lavatele prima, poi
ponetele in acqua fresca salata, o meglio, acqua di mare, in un catino
con un piatto rovesciato sotto alle medesime, e dopo due ore almeno,
levatele asciutte e mettetele al fuoco con acqua in proporzione del
riso da cuocere. Quando saranno aperte, levatene i gusci e serbate
l'acqua, ma badate che in fondo alla medesima si sarà formata una
qualche posatura di sabbia che va gettata via.

Fate un soffritto con olio, aglio, poca cipolla, prezzemolo, carota
e sedano, il tutto tritato finissimo colla lunetta, e quando sarà
rosolato bene, gettatevi le telline tolte dal guscio, qualche pezzetto
di funghi secchi rinvenuti, una presa di pepe e un po' di quell'acqua
serbata. Dopo qualche minuto gettate il riso in questo intingolo e
tiratelo a cottura soda col resto dell'acqua suddetta. Assaggiatelo
se sta bene di sapore col solo sale naturale delle telline e dei
condimenti datigli; se non fosse così, aggiungeteglielo con sugo di
pomodoro o conserva, ed anche con un pezzetto di burro e un pizzico di
parmigiano.

Alle telline si possono sostituire le arselle o i _peocci_ (cozze nere,
muscoli) come a Venezia, nelle cui trattorie se il riso co' _peocci_
(specialità del paese) fosse cucinato in questa maniera, sarebbe
assai più gradito. Per conservare alcun poco i molluschi a conchiglia
bivalve, vanno tenuti in luogo fresco, legati assai stretti in un
sacchetto o in un canovaccio. D'inverno ho così conservate fresche le
telline fino a sei giorni, ma non è da azzardare perchè i molluschi
riescono molto indigesti se non sono freschi.

73. Risotto colle tinche

Non vi spaventate nel sentire che le tinche possono prestarsi per una
buona minestra, la quale saprà naturalmente di pesce e riuscirà un
po' grave agli stomachi deboli; ma sarà grata al gusto, e fors'anche
lodata, se avrete la prudenza di non nominare la specie del pesce
usato.

Ecco le dosi di una minestra per sei o sette persone:

  Riso, grammi 500;
  Tinche, circa grammi 400.

Fate un battuto con due spicchi d'aglio, un pizzico di prezzemolo,
qualche foglia di basilico, se vi piace il suo odore, una grossa carota
e due pezzi di sedano bianco lunghi un palmo. Mettetelo al fuoco in
una cazzaruola con olio, sale e pepe, aggiungendovi in pari tempo le
tinche già sbuzzate e tagliate a pezzi, le teste comprese. Voltatele
spesso onde non si attacchino al fondo, e quando saranno ben rosolate
cominciate a bagnarle prima con sugo di pomodoro o conserva, poi con
acqua versata a poco per volta in principio e in ultimo, in quantità
tale da cuocere il riso, ma tenendovi piuttosto scarsi che abbondanti.
Fate bollire finchè le tinche non sieno spappolate, e allora passate
dallo staccio ogni cosa, in modo che non restino se non le lische e gli
ossicini. Questo è il sugo che servirà per cuocere il riso, tirandolo
asciutto e di giusta cottura. Per aggraziarlo potete aggiungere qualche
pezzetto di funghi secchi e un pezzetto di burro e poi servirlo in
tavola con parmigiano grattato per chi lo vuole.

Al tempo dei piselli questi sono da preferirsi ai funghi; grammi 200,
sgranati, bastano. Cuoceteli a parte con un po' d'olio, un po' di burro
e una cipolla novellina intera. Versate i piselli quando la cipolla
comincia a rosolare, fateli soffriggere alquanto, conditeli con sale
e pepe e tirateli a cottura con poca acqua. La cipolla gettatela via e
mescolate i piselli col riso quando questo sarà quasi cotto.

74. Risotto nero colle seppie alla fiorentina

Questo invertebrato (_Sepia officinalis_) dell'ordine dei molluschi e
della famiglia dei cefalopodi è chiamato _calamaio_ in Firenze, forse
perchè (formando spesso la bella lingua toscana i sui vocaboli colle
similitudini) esso racchiude nel suo sacco una vescichetta, che la
natura gli ha dato a difesa, contenente un liquido nero che può servire
da inchiostro.

I Toscani, i Fiorentini in ispecie, sono così vaghi degli ortaggi,
che vorrebbero cacciarli per tutto e per conseguenza in questo piatto
mettono la bietola che, mi pare, ci stia come il pancotto nel _credo_.
Questo eccessivo uso di vegetali non vorrei fosse una, e non ultima,
delle cagioni della flaccida costituzione di alcune classi di persone,
che, durante l'influenza di qualche malore, mal potendo reggerne
l'urto, si vedono cadere fitte come le foglie nel tardo autunno.

Spellate e sparate le seppie per nettarle delle parti inservibili che
sono l'osso, l'apparato della bocca, gli occhi e il tubo digerente;
mettete da parte la vescichetta dell'inchiostro, e dopo averle lavate
bene tagliatele a quadrettino e le code a pezzetti.

Tritate minutamente due cipolle non grandi, o meglio una sola e
due spicchi d'aglio, e ponetele al fuoco in una cazzaruola con olio
finissimo e in abbondanza. Quando il soffritto avrà preso il rosso
buttateci le seppie ed aspettate che queste, bollendo, comincino a
divenir gialle per gettarvi grammi 600 circa di bietola, netta dalle
costole più grosse e tritata alquanto. Mescolate e lasciate bollire per
circa mezz'ora; poi versate grammi 600 di riso (che sarà il peso delle
seppie in natura) e il loro inchiostro e, quando il riso si sarà bene
impregnato di quel sugo, tiratelo a cottura con acqua calda. Il riso,
per regola generale, dev'essere poco cotto, e quando si dice _asciutto_
deve far la colma sul vassoio in cui lo servite. Accompagnatelo sempre
col parmigiano grattato; ma se avete lo stomaco delicato astenetevi
dal farne uso, quando è cucinato con questi e simili ingredienti di non
facile digestione.

Ora v'indicherò un'altra maniera di fare questo risotto per scegliere
fra i due quello che più vi aggrada. Niente bietola, niente inchiostro,
e quando le seppie, come si è detto, cominciano a prendere il giallo,
versate il riso e tiratelo a cottura con acqua calda e sugo di pomodoro
o conserva, dandogli più grazia e sapore con un pezzetto di burro;
quando è quasi cotto unite del parmigiano.

Se lo volete ancora migliore aggiungete a due terzi di cottura, i
piselli accennati nel risotto colle tinche.

75. Risotto coi piselli

Il riso! Ecco giusto un alimento ingrassante che i Turchi somministrano
alle loro donne onde facciano, come direbbe un illustre professore a
tutti noto, i cuscinetti adiposi.

  Riso, grammi 500.
  Burro, grammi 100.
  Parmigiano, quanto basta.
  Una cipolla di mediocre grossezza.

Il riso, come già vi ho detto altra volta, non conviene lavarlo; basta
nettarlo e strofinarlo entro a un canovaccio.

Trinciate la cipolla ben fine colla lunetta e mettetela al fuoco colla
metà del burro. Quando avrà preso il colore rosso versate il riso e
rimuovetelo continuamente col mestolo finchè abbia succhiato tutto il
soffritto. Allora cominciate a versar acqua calda a un ramaiuolo per
volta, ma badate che se bolle troppo ristretto, resta duro nel centro
e si sfarina alla superficie; salatelo e tiratelo a cottura asciutta,
aggiungendo il resto del burro. Prima di levarlo dal fuoco, unitevi i
piselli del N. 427 in giusta proporzione e dategli sapore con un buon
pugno di parmigiano.

Questa dose basterà per cinque persone.

76. Risotto coi funghi

Per questo risotto io mi servo dei funghi porcini, i quali in alcuni
paesi chiamansi _morecci_.

Funghi in natura, perchè vanno poi nettati e scattivati, metà peso del
riso. Fate un battuto con poca cipolla, prezzemolo, sedano, carota e
mettetelo al fuoco con tre cucchiaiate d'olio, se il riso fosse grammi
300, da servirsi cioè a tre persone. Quando il battuto avrà preso
colore, fermatelo con sugo di pomodoro e acqua, conditelo con sale
e pepe e fatevi bollir dentro uno spicchio d'aglio intero, che poi
getterete via prima di passare il soffritto, il quale rimetterete al
fuoco, per cuocervi i funghi, prima tritati alla grossezza poco meno
del granturco; cotti che sieno metteteli da parte. Il riso fatelo,
così crudo, soffriggere con un pezzo di burro, poi tirate a cuocerlo
con acqua calda versata a un ramaiuolo per volta; a mezza cottura
mescolateci dentro i funghi e prima di servirlo dategli sapore col
parmigiano.

Sarà mangiato volentieri anche fatto con un pugno di funghi secchi
invece di quelli freschi.

77. Risotto coi pomodori

  Riso, grammi 500.
  Burro, grammi 100.
  Parmigiano, quanto basta.

Versate il riso sul burro strutto e quando l'avrà succhiato cominciate
ad aggiungere acqua calda, poca per volta; poi, giunto a mezza cottura,
dategli sapore colla salsa di pomodoro del N. 125 e prima di levarlo
dal fuoco aggiungete un buon pugno di parmigiano grattato. Nella detta
salsa, per condire il risotto, potete, piacendovi, sostituire all'olio
la carnesecca, od anche servirvi del sugo di pomodoro descritto al N.
6.

78. Risotto alla milanese I

  Riso, grammi 500.
  Burro, grammi 80.
  Zafferano, quanto basta a renderlo ben giallo.
  Mezza cipolla di mediocre grossezza.

Per la cottura regolatevi come al N. 75.

Per rendere questo risotto più sostanzioso e più grato al gusto occorre
il brodo.

Lo zafferano, se in casa avete un mortaio di bronzo, comperatelo in
natura, pestatelo fine e scioglietelo in un gocciolo di brodo caldo
prima di gettarlo nel riso, che servirete con parmigiano.

Lo zafferano ha un'azione eccitante, stimola l'appetito e promuove la
digestione.

Questa quantità può bastare per cinque persone.

79. Risotto alla milanese II

Questo risotto è più complicato e più grave allo stomaco di quello
precedente, ma più saporito.

Eccovi la dose per cinque persone.

  Riso, grammi 500.
  Burro, grammi 80.
  Midollo di bue, grammi 40
  Mezza cipolla.
  Vino bianco buono, due terzi di bicchiere.
  Zafferano, quanto basta.
  Parmigiano, idem.

Tritate la cipolla e mettetela al fuoco col midollo e con la metà del
burro. Quando sarà ben rosolata versate il riso e dopo qualche minuto
aggiungete il vino e tiratelo a cottura col brodo. Prima di ritirarlo
dal fuoco aggraziatelo con l'altra metà del burro e col parmigiano e
mandatelo in tavola con altro parmigiano a parte.

80. Risotto alla milanese III

Potete scegliere! Eccovi un altro risotto alla milanese; ma senza la
pretensione di prender la mano ai cuochi ambrosiani, dotti e ingegnosi
in questa materia.

  Riso, grammi 300.
  Burro, grammi 50.
  Un quarto di cipolla mezzana di grandezza.
  Marsala, due dita di bicchiere comune.
  Zafferano, quanto basta.

Rosolate la cipolla, tritata fine, con la metà del burro; versate il
riso e dopo qualche minuto la marsala. Tiratelo a cottura col brodo e
quando sarà cotto aggiungete il resto del burro e lo zafferano sciolto
in un poco di brodo; per ultimo il pugnello di parmigiano.

Basta per tre persone.

81. Risotto coi ranocchi

Dice un famoso cuoco che per render tenera la carne dei ranocchi
bisogna gettarli nell'acqua calda appena scorticati e dopo passarli
in quella fresca: ma badate, appena mezzo minuto, se no li cuocete. Se
sono grossi, dodici ranocchi ritengo che basteranno per grammi 300 di
riso. Lasciate addietro le coscie; le uova, in questo caso, direi fosse
meglio non adoperarle. Fate un battuto con un quarto di una grossa
cipolla, uno spicchio d'aglio, carota, sedano, prezzemolo, basilico e
mettetelo al fuoco con olio, pepe e sale. Allorchè avrà preso colore
buttate giù i ranocchi, rimestate a quando a quando e rosolati che
sieno buttate dentro pomodori a pezzi, che lascerete disfare; allora
versate tanta acqua calda quanta potrà occorrerne. Fate bollire adagio
finchè i ranocchi siano ben cotti e poi passate ogni cosa strizzando
bene. In un po' di questo sugo cuocete le coscie lasciate da parte,
disossatele ed unitele al resto.

Mettete il riso al fuoco con un pezzetto di burro, rimestate, e quando
il burro sarà stato tutto suzzato, versate il sugo caldo dei ranocchi a
un ramaiuolo per volta fino a cottura completa. Prima di levare il riso
gettategli dentro un pugno di parmigiano e servitelo.

82. Risotto coi gamberi

Si racconta che una gamberessa, rimproverando un giorno la sua
figliuola, le diceva: — Mio Dio, come vai torta! Non puoi camminare
diritta? — E voi, mamma, come camminate? — rispose la figliuola; —
posso andar diritta quando qui, tutti, vedo che vanno storti? — La
figliuola aveva ragione.

Grammi 300 circa di gamberi potranno bastare per grammi 700 di riso e
servire per otto persone.

Fate un battuto abbondante con mezza cipolla, tre spicchi d'aglio,
carota, sedano e prezzemolo e mettetelo al fuoco con olio in
proporzione. Credo che l'aglio, in questo caso, sia necessario per
correggere il dolce dei gamberi. Quando il soffritto avrà preso colore
buttategli dentro i gamberi e conditeli con sale e pepe. Rivoltateli
spesso e quando tutti saranno divenuti rossi, bagnateli con sugo di
pomodoro o conserva e poco dopo versate tanta acqua calda che possa
bastare pel riso. Lasciate bollire non tanto, perocchè i gamberi
cuociono presto, poi levateli asciutti e una quarta parte, scegliendo
i più grossi, sbucciateli e metteteli da parte. Gli altri pestateli
nel mortaio, passateli dallo staccio e la polpa passata mescolatela al
brodo dove sono stati cotti.

Mettete al fuoco un pezzetto di burro in una cazzaruola e versatevi il
riso nettato senza lavarlo; rimestate continuamente e quando il riso
avrà preso il lustro del burro versate il brodo caldo a poco per volta;
a più di mezza cottura uniteci i gamberi interi, già sbucciati, e prima
di servirlo dategli grazia con un pugno di parmigiano.

Se, quando fate questi risotti di magro, avete in serbo del brodo
di carne, servitevene chè con esso riusciranno più sostanziosi e più
delicati.

83. Risotto col brodo di pesce

Quando avrete lessato un pesce di qualità fina od anche un grosso
muggine nel modo descritto al N. 459, potrete servirvi del brodo colato
per ottenerne un risotto, o una zuppa. Fate un battuto con un quarto
di cipolla, uno o due spicchi d'aglio, prezzemolo, carota e sedano e
mettetelo al fuoco con olio, sale e pepe. Quando avrà preso colore
fermatelo con sugo di pomodoro o conserva sciolta in un ramaiuolo
del detto brodo. Lasciate bollire un poco e poi versate il riso che
tirerete a cottura con lo stesso brodo bollente, versato poco per
volta. A mezza cottura aggiungete un pezzo di burro, e quando il riso
è cotto, un pugnello di parmigiano. Nella zuppa potete unire un pizzico
di funghi secchi e il parmigiano servirlo a parte.

84. Maccheroni alla francese

Li dico _alla francese_ perchè li trovai in un trattato culinario di
quella nazione; ma come pur troppo accade con certe ricette stampate,
che non corrispondono quasi mai alla pratica, ho dovuto modificare le
dosi nelle seguenti proporzioni:

  Maccheroni lunghi alla napoletana, grammi 300.
  Burro, grammi 70.
  Gruiera, grammi 70.
  Parmigiano, grammi 40.
  Un pentolino di brodo.

Date due terzi di cottura ai maccheroni in acqua non troppo salata.
Mettete il brodo al fuoco e quando bolle gettateci il gruiera grattato
e il burro per scioglierli bene col mestolo; ciò ottenuto, versatelo
subito sui maccheroni già sgrondati dall'acqua e dico _subito_, perchè
altrimenti il gruiera cala a fondo e si appasta. Tenete i maccheroni
al fuoco fino a cottura completa procurando che resti un po' di sugo.
Quando li levate, conditeli col suddetto parmigiano e serviteli con
altro parmigiano a parte, per chi, non avendo il gusto al delicato, ama
il piccante.

Questa, come i maccheroni alla bolognese, è una minestra che fa molto
comodo nelle famiglie, perchè risparmia il lesso, bastando un pentolino
di brodo del giorno avanti. Volendoli di magro, al brodo si sostituisca
il latte.

Il gruiera, conosciuto in commercio anche col nome di _emmenthal_, è
quel cacio a forme grandissime, di pasta tenera, gialla e bucherellata.
Alcuni non amano il suo odore speciale che sa di ribollito; ma fo
riflettere che questo odore nella stagione fredda è poco sensibile e
che nella minestra si avverte appena.

85. Maccheroni alla napoletana I

Ve li garantisco genuini e provati colla scorta di una ricetta che
mi sono procurato da una famiglia di Santa Maria Capua Vetere; vi
dirò anche di essere stato lungo tempo incerto avanti di metterla in
esecuzione non persuadendomi troppo quel guazzabuglio di condimenti. A
dir vero questi maccheroni non riescon cattivi, anzi possono incontrare
il gusto di chi non è esclusivista del semplice.

Prendete un pezzo di carne nel lucertolo e steccatelo con fettine
di prosciutto grasso e magro, zibibbo, pinoli e con un battutino di
lardone, aglio, prezzemolo, sale e pepe. Accomodata la carne in questa
maniera, e legata collo spago per tenerla più unita, ponetela al fuoco
con un battuto di lardone e cipolla finemente tritata; rivoltatela
spesso e bucatela a quando a quando col lardatoio. Rosolata che sia
la carne e consumato il battuto, aggiungetevi tre o quattro pezzi di
pomodoro sbucciati e quando questi siano distrutti, unitevi, a poco
per volta, del sugo di pomodoro passato. Aspettate che questo siasi
alquanto ristretto, poi versate tanta acqua che copra il pezzo, condite
con sale e pepe e fate bollire a fuoco lento. in mancanza di pomodori
freschi servitevi di conserva. Col sugo e con formaggio piccante, come
usano i Napoletani, si condiscono i maccheroni, e la carne serve di
companatico.

Quanto ai maccheroni, insegnano di farli bollire in un recipiente
largo, con molt'acqua, e di non cuocerli troppo.

86. Maccheroni alla napoletana II

Sono molto più semplici de' precedenti e buoni tanto che vi consiglio a
provarli.

Per grammi 300 di maccheroni lunghi, che sono sufficienti per tre
persone, mettete a soffriggere in un tegame o in una cazzaruola due
grosse fette di cipolla con grammi 30 di burro e due cucchiaiate
d'olio. Quando la cipolla, che bollendo naturalmente si sfalda, sarà
ben rosolata, strizzatela col mestolo e gettatela via. In quell'unto
a bollore versate grammi 500 di pomodori e un buon pizzico di
basilico tritato all'ingrosso; condite con sale e pepe, ma i pomodori
preparateli avanti perchè vanno sbucciati, tagliati a pezzi e nettati
dai semi più che si può, non facendo difetto se ve ne restano.

Col sugo condensato, con grammi 50 di burro crudo e parmigiano, condite
i maccheroni e mandateli in tavola, che saranno aggraditi specialmente
da chi nel sugo di pomodoro ci nuoterebbe dentro.

Invece dei maccheroni lunghi, possono servire le penne, anzi queste
prenderanno meglio il condimento.

87. Maccheroni alla bolognese

I Bolognesi, per questa minestra, fanno uso dei così detti denti di
cavallo di mezzana grandezza, e questa pare anche a me la forma che
meglio si presta, se cucinati in tal modo; avvertite però che siano di
sfoglia alquanto grossa, onde nel bollire non si schiaccino; al qual
difetto poco si bada in Toscana ove per la predilezione che sempre si
dà ai cibi leggeri vengono fabbricate certe qualità di paste così dette
_gentili_, a buco largo e a pareti tanto sottili che non reggono punto
alla cottura e si schiacciano bollendo, il che fa disgusto a vederle
non che a mangiarle.

Come ognuno sa, le migliori paste da minestra sono quelle di grano
duro, che si fanno distinguere pel colore naturale di cera. Diffidate
di quelle gialle, di cui si tenta mascherare l'origine ordinaria di
grano comune, per mezzo di una tinta artificiale, che una volta era
data almeno con sostanze innocue, quali lo zafferano o il croco.

Le seguenti proporzioni sono approssimative per condire grammi 500 e
più di minestra:

  Carne magra di vitella (meglio se nel filetto), gr. 150.
  Carnesecca, grammi 50.
  Burro, grammi 40.
  Un quarto di una cipolla comune.
  Una mezza carota.
  Due costole di sedano bianco lunghe un palmo, oppure
    l'odore del sedano verde.
  Un pizzico di farina, ma scarso assai.
  Un pentolino di brodo.
  Sale pochissimo o punto, a motivo della carnesecca
    e del brodo che sono saporiti.
  Pepe e, a chi piace, l'odore della noce moscata.

Tagliate la carne a piccoli dadi, tritate fine colla lunetta la
carnesecca, la cipolla e gli odori, poi mettete al fuoco ogni cosa
insieme, compreso il burro, e quando la carne avrà preso colore
aggiungete il pizzico della farina, bagnando col brodo fino a cottura
intera.

Scolate bene i maccheroni dall'acqua e conditeli col parmigiano e
con questo intingolo, il quale si può rendere anche più grato o con
dei pezzetti di funghi secchi o con qualche fettina di tartufi, o con
un fegatino cotto fra la carne e tagliato a pezzetti; unite, infine,
quando è fatto l'intingolo, se volete renderli anche più delicati,
mezzo bicchiere di panna; in ogni modo è bene che i maccheroni vengano
in tavola non asciutti arrabbiati, ma diguazzanti in un poco di sugo.

Trattandosi di paste asciutte, qui viene a proposito una osservazione,
e cioè che queste minestre è bene cuocerle poco; ma badiamo, _modus in
rebus_. Se le paste si sentono durettine, riescono più grate al gusto
e si digeriscono meglio. Sembra questo un paradosso, ma pure è così,
perchè la minestra troppo cotta, masticandosi poco, scende compatta
a pesar sullo stomaco e vi fa palla, mentre se ha bisogno di essere
triturata, la masticazione produce saliva e questa contiene un fermento
detto _ptialina_ che serve a convertire l'amido o la fecola in zucchero
ed in destrina.

L'azione fisiologica della saliva è poi importantissima giacchè
oltre all'effetto di ammollire e di sciogliere i cibi, facilitandone
l'inghiottimento, promuove per la sua natura alcalina la secrezione
del succo gastrico allorchè i cibi scendono nello stomaco. Per questa
ragione le bambinaie usano a fin di bene un atto schifoso come quello
di fare i bocconi e masticare la pappa ai bambini.

Si dice che i Napoletani, gran mangiatori di paste asciutte, vi bevano
sopra un bicchier d'acqua per digerirle meglio. Io non so se l'acqua,
in questo caso, agisca come dissolvente o piuttosto sia utile perchè,
prendendo il posto di un bicchier di vino o di altro alimento, faccia,
naturalmente, rimaner lo stomaco più leggero. I denti di cavallo,
quando sono più grossi e più lunghi, si chiamano in Toscana cannelloni
e in altri luoghi d'Italia _buconotti_ o _strozzapreti_.

88. Maccheroni con le sarde alla siciliana

Di questa minestra vo debitore a una vedova e spiritosa signora il
cui marito, siciliano, si divertiva a manipolare alcuni piatti del suo
paese, fra i quali il nasello alla palermitana e il pesce a taglio in
umido.

  Maccheroni lunghi alla napoletana, grammi 500.
  Sarde fresche, grammi 500.
  Acciughe salate, N. 6.
  Finocchio selvatico, detto finocchio novellino, gr. 300.
  Olio, quanto basta.

Alle sarde levate la testa, la coda e la spina dividendole in due
parti, infarinatele, friggetele, salatele alquanto e mettetele da
parte.

I finocchi lessateli, spremeteli dall'acqua, tritateli minuti e
metteteli da parte.

I maccheroni, dopo averli cotti così interi nell'acqua salata,
scolateli bene e mettete anche questi da parte. Ponete al fuoco in
un tegame dell'olio in abbondanza e in esso disfate le sei acciughe,
ben inteso dopo averle nettate e tolta la spina; versate in questa
salsa i finocchi, conditeli con poco sale e pepe e fateli bollire per
dieci minuti con sugo di pomodoro o conserva sciolta nell'acqua. Ora
che avete tutto in pronto, prendete un piatto che regga al fuoco o
una teglia e condite i maccheroni a suolo a suolo con le sarde e con
l'acciugata di finocchi in modo che facciano la colma; metteteli a
rosolare tra due fuochi e serviteli caldi.

Crederei dovessero bastare per sei o sette persone.

89. Gnocchi di patate

La famiglia de' gnocchi è numerosa. Vi ho già descritto gli gnocchi
in brodo del N. 14: ora v'indicherò gli gnocchi di patate e di farina
gialla per minestra e più avanti quelli di semolino e alla romana per
tramesso o per contorno, e quelli di latte per dolce.

  Patate grosse e gialle, grammi 400.
  Farina di grano, grammi 150.

Vi noto la proporzione della farina per intriderli, onde non avesse ad
accadervi come ad una signora che, me presente, appena affondato il
mestolo per muoverli nella pentola non trovò più nulla; gli gnocchi
erano spariti. — O dov'erano andati? — mi domandò con premurosa
curiosità un'altra signora, a cui per ridere raccontai il fatto,
credendo forse che il folletto li avesse portati via. — Non inarchi
le ciglia, signora — risposi io — chè lo strano fenomeno è naturale:
quelli gnocchi erano stati intrisi con poca farina e appena furono
nell'acqua bollente si liquefecero. —

Cuocete le patate nell'acqua o, meglio, a vapore e, calde bollenti,
spellatele e passatele per istaccio. Poi intridetele colla detta
farina e lavorate alquanto l'impasto colle mani, tirandolo a cilindro
sottile per poterlo tagliare a tocchetti lunghi tre centimetri circa.
Spolverizzateli leggermente di farina e, prendendoli uno alla volta,
scavateli col pollice sul rovescio di una grattugia. Metteteli a
cuocere nell'acqua salata per dieci minuti, levateli asciutti e
conditeli con cacio, burro e sugo di pomodoro, piacendovi.

Se li volete più delicati cuoceteli nel latte e serviteli senza
scolarli; se il latte è di buona qualità, all'infuori del sale, non è
necessario condimento alcuno o tutt'al più un pizzico di parmigiano.

90. Gnocchi di farina gialla

Quando vi sentite una certa ripienezza prodotta da esuberanza di
nutrizione, se ricorrete a una minestra di questi gnocchi potrete, per
la loro leggerezza e poca sostanza, neutralizzarla; e più ancora se
farete seguire ad essa un piatto di pesce di facile digestione.

La farina, per quest'uso, è bene sia macinata grossa; se no è meglio
ricorrere al semolino fine di granturco, che ora trovasi in commercio.
Salate l'acqua e, quando bolle, versate colla mano sinistra la farina
un po' per volta e col mestolo nella destra, mescolate continuamente. È
necessario che questa farina bolla molto, e quando essa è ristretta in
modo da reggere bene sul mestolo, gettatela, con un coltello da tavola,
a tocchetti entro a un vassoio e ad ogni strato conditela con cacio,
burro, sugo di pomodoro o conserva sciolta nell'acqua. Colmatene il
vassoio e mandatela calda in tavola.

Se poi vi piacessero più conditi potete trattarli come la polenta con
le salsicce del N. 232 o come i maccheroni alla bolognese del N. 87.

91. Pappardelle all'aretina

Non ve le do come piatto fine, ma per famiglia può andare.

Prendete un'anatra domestica, mettetela in cazzaruola con un pezzetto
di burro, conditela con sale e pepe e, quando avrà preso colore,
aggiungete un battuto, tritato ben fine, di prosciutto, cipolla, sedano
e carota. Lasciatelo struggere sotto l'anatra, rivoltandola spesso;
poi levate via buona parte dell'unto come cosa indigesta, e tiratela a
cottura con brodo ed acqua versata poca per volta, ma in quantità tale
che vi resti il sugo per condire la minestra di pappardelle.

Procuratevi un pezzetto di milza di vitella o di manzo, apritela
e raschiatene col coltello la parte interna per metterla a bollire
sotto l'anatra quando questa sarà cotta e servirà per ingrediente al
sugo a cui non sarà male aggiungere anche pomodoro e odore di noce
moscata. Tirate una sfoglia di tutte uova, grossetta come quella delle
tagliatelle e colla rotellina smerlata tagliate le strisce più larghe
di un dito. Cuocetele poco e conditele col detto sugo, col fegatino
dell'anatra a pezzetti, parmigiano e un poco di burro se occorre.
Queste pappardelle servono per minestra e l'anatra per secondo piatto.

92. Paste alla cacciatora

Così chiamano in Toscana una minestra di paste asciutte, (nocette,
paternostri, penne e simili) condite con la carne delle arzavole.
Le arzavole sono uccelli di padule, dal piede palmato, dal becco a
spatola, somigliantissimi alle anatre se non che sono più piccole, da
pesare in natura grammi 250 a 300. Due di queste sono sufficienti per
condire una minestra di grammi 400 di pasta da bastare per quattro
persone.

Gettate via la testa, le zampe, la stizza, e gli intestini per
farle bollire con un mazzetto guarnito di sedano, carota e gambi di
prezzemolo in tanta acqua salata che basti per cuocervi la minestra.
Cotte che sieno disossatele e tritatele con la lunetta insieme coi
fegatini e i ventrigli vuotati che avrete cotti con le arzavole. Cotta
la pasta nel detto brodo scolatela bene e conditela a suoli con questa
carne tritata, burro e parmigiano a buona misura.

Riesce una minestra gustosa e, ciò che più conta, di non difficile
digestione.

93. Paste con le arzavole

La precedente minestra _Paste alla cacciatora_ mi ha suggerito questa
che non riesce men buona. Prendete un'arzavola e, vuotata e pulita come
le suddette, mettetela a cuocere insieme con un battuto di cipolla (un
quarto o mezza se è piccola), un bel pezzo di sedano, mezza carota,
grammi 40 di prosciutto grasso e magro e un pezzetto di burro; sale
e pepe per condimento. Rosolata che sia, tiratela a cottura con del
buon brodo e un po' di sugo di pomodoro o conserva. Poi disossatela e
tritatela insieme con qualche pezzetto di funghi secchi, se li avete
uniti all'arzavola mentre cuoceva. Rimettete al fuoco questo intingolo
con l'odore delle spezie o della noce moscata e un pezzo di burro
impiastricciato di farina per legarlo, e con esso e parmigiano condite
grammi 350 di paste che possono essere maccheroni, strisce, denti di
cavallo od altre simili.

Questa quantità può bastare per cinque persone se non sono gran
mangiatori.

Se unirete all'arzavola grammi 50 di filetto di manzo avrete
l'intingolo più sostanzioso.

94. Pappardelle col sugo di coniglio

Dopo aver lavato il coniglio, tagliatelo a pezzi più grossi di quello
da friggere e mettetelo al fuoco in una cazzaruola per fargli far
l'acqua che poi scolerete; quando sarà bene asciutto gettateci un
pezzetto di burro, un poco d'olio e un battuto tritato fine e composto
del fegato dell'animale, di un pezzetto di carnesecca e di tutti gli
odori, cioè: cipolla, sedano, carota e prezzemolo. Conditelo con sale
e pepe. Rimuovetelo spesso e quando sarà rosolato bagnatelo con acqua
e sugo di pomodoro, o conserva, per tirarlo a cottura, aggiungendo per
ultimo un altro poco di burro.

Servitevi del sugo per condire con questo e con parmigiano una minestra
di pappardelle o di strisce, e mandate in tavola per secondo piatto il
coniglio con alcun poco del suo intinto.

Se non volete condir la minestra non occorre nel battuto la carnesecca.

95. Pappardelle colla lepre I

La carne della lepre, essendo arida e di poco sapore, ha bisogno in
questo caso, di venire sussidiata da un sugo di carne di molta sostanza
per ottenere una minestra signorile. Eccovi le dosi di una minestra per
cinque persone che, per tante, a mio avviso, deve bastare una sfoglia
di tre uova, tagliata a forma di pappardelle larghe un dito, con la
rotella smerlata, oppure per grammi 500 o 600 di strisce di pasta
comprata.

  I due filetti di una lepre, che possono pesare in tutto
    grammi 180 a 200, compreso i rognoni
  Burro, grammi 50.
  Carnesecca, grammi 40.
  Mezza cipolla di mediocre grandezza.
  Mezza carota.
  Un pezzo di sedano lungo un palmo.
  Odore di noce moscata.
  Parmigiano, quanto basta.
  Una cucchiaiata di farina.
  Sugo di carne, decilitri 6.

I filetti spellateli da quella pellicola che li avvolge e tagliateli
a piccoli dadi, poi fate un battuto con la carnesecca, la cipolla,
il sedano e la carota. Tritatelo ben fine con la lunetta e mettetelo
al fuoco con la terza parte del detto burro e con la carne di lepre,
condendola con sale e pepe. Quando la carne sarà rosolata, spargeteci
sopra la farina e poco dopo bagnatela e tiratela a cottura coi detto
sugo. Prima di servirvi di questo intingolo aggiungete il resto del
burro e la noce moscata.

Le pappardelle o strisce che siano, cotte nell'acqua salata, levatele
bene asciutte e conditele sul vassoio, senza rimetterle al fuoco, con
parmigiano e l'intingolo suddetto.

In mancanza dei filetti servitevi dei coscetti.

96. Pappardelle colla lepre II

Eccovi un'altra ricetta più semplice per condire con la stessa quantità
di carne di lepre la medesima quantità di paste.

Fate un battuto con grammi 50 di prosciutto, più grasso che magro, un
quarto di cipolla, sedano, carota e pochissimo prezzemolo. Mettetelo al
fuoco con grammi 40 di burro e quando avrà soffritto, buttateci i pezzi
della carne interi e conditeli con sale e pepe. Fatela rosolare e poi,
per cuocerla, bagnatela a poco a poco con brodo e sugo di pomodoro o
conserva, in modo che vi resti abbondante liquido; quando la carne è
cotta levatela asciutta e tritatela non tanto minuta con la lunetta.

Fate, come dicono i Francesi, un _roux_ o, come io direi, un intriso
con grammi 30 di burro e una cucchiaiata di farina e quando avrà preso
sul fuoco il color biondo, versate nel medesimo la carne tritata e il
suo sugo, aggiungendo altri 30 grammi di burro e l'odore della noce
moscata; poi con quest'intingolo e con parmigiano condite la minestra.
Non mi rimproverate se in queste minestre v'indico spesso l'odore della
noce moscata. A me pare che ci stia bene; se poi non vi piace sapete
quello che avete a fare.

97. Ravioli

  Ricotta, grammi 300.
  Parmigiano grattato, grammi 50.
  Uova, N. 2.
  Bietola cotta, quanta ne sta in un pugno.
  Odore di noce moscata e spezie.
  Sale, quanto basta.

La ricotta passatela, e se è sierosa strizzatela prima in un
tovagliuolo. La bietola nettatela dai gambi, lessatela senz'acqua,
strizzatela bene e tritatela fine colla lunetta Fate un impasto di
tutto, prendete il composto a cucchiaiate e mettendolo sopra a della
farina, che avrete distesa sulla spianatoia, avvolgetelo bene dandogli
la forma tonda e bislunga delle crocchette. Con questa dose farete
circa due dozzine di ravioli. Per cuocerli gettateli in acqua, non
salata, che bolla forte e levateli colla mestola forata perchè restino
asciutti. Conditeli o col sugo o a cacio e burro e serviteli per
minestra o per contorno a un umido di carne.

Siccome la cottura ne è sollecita, bastando che assodino, cuoceteli
pochi alla volta onde non si rompano.

98. Ravioli all'uso di Romagna

I Romagnoli, per ragione del clima che richiede un vitto di molta
sostanza e un poco fors'anche per lunga consuetudine a cibi gravi,
hanno generalmente gli ortaggi cotti in quella grazia che si avrebbe
il fumo negli occhi, talchè spesse volte ho udito nelle trattorie: —
Cameriere, una porzione di lesso; ma bada, senza spinaci. — Oppure: —
Di questi (indicando gli spinaci) ti puoi fare un impiastro sul sedere.

Esclusa quindi la bietola o gli spinaci, eccovi la ricetta dei ravioli
all'uso di Romagna:

  Ricotta, grammi 150.
  Farina, grammi 50.
  Parmigiano grattato, grammi 40.
  Uova, uno e un rosso.
  Sale, quanto basta.

Fate tutto un impasto e versatelo sulla spianatoia sopra un velo di
farina per dargli la forma cilindrica che taglie rete in quattordici
o quindici pezzi eguali foggiandoli a modo. Lessateli poi per due o
tre minuti in acqua non salata e conditeli con cacio e sugo di carne,
oppure serviteli per contorno a uno stracotto o a un fricandò.

99. Ravioli alla genovese

Questi, veramente, non si dovrebbero chiamar ravioli, perchè i veri
ravioli non si fanno di carne e non si involgono nella sfoglia.

  Mezzo petto di cappone o di pollastra.
  Un cervello d'agnello con alcune animelle
  Un fegatino di pollo.

Mettete queste cose al fuoco con un pezzetto di burro e quando
cominciano a prender colore tiratele a cottura col sugo di carne.
Levatele asciutte e tritatele finissime colla lunetta insieme con una
fettina di prosciutto grasso e magro; poi aggiungete pochi spinaci
lessati e passati, parmigiano grattato, noce moscata e due rossi
d'uovo. Mescolate, e chiudeteli come i cappelletti all'uso di Romagna
N. 7, o in modo più semplice; con questa dose ne farete sessanta circa.

Cuoceteli nel brodo per minestra, o asciutti con cacio e burro, oppure
col sugo.

100. Spaghetti colle acciughe

Per minestra di magro è appetitosa. Prendete spaghetti mezzani che
sono da preferirsi a quelle corde da contrabbasso, eccellenti per
gli stomachi degli spaccalegne. Grammi 350 sono più che sufficienti
per quattro persone di pasto ordinario, e per questa quantità bastano
cinque acciughe. Lavatele, nettatele bene dalle spine e dalle lische,
tritatele alquanto colla lunetta e ponetele al fuoco con olio buono
in abbondanza e una presa di pepe. Non le fate bollire, ma quando
cominciano a scaldarsi aggiungete grammi 50 di burro, un poco di sugo
di pomodoro o conserva e levatele. Condite con questo intingolo gli
spaghetti cotti in acqua poco salata, procurando che restino durettini.

101. Spaghetti coi naselli

  Spaghetti, grammi 500.
  Naselli (merluzzi), grammi 300.
  Burro, grammi 60.
  Olio, cucchiaiate N. 4.
  Marsala, cucchiaiate N. 4.
  Odore di noce moscata.

Tritate una cipolla di mediocre grossezza e strizzatela fra le mani
per toglierle l'acredine. Mettetela al fuoco con l'olio suddetto e
quando comincia a rosolare gettateci i naselli tagliati a pezzi e
conditeli con sale e pepe. Rosolati che siano versate sugo di pomodoro,
o conserva sciolta nell'acqua per cuocerli, e poi passateli da uno
staccio di fil di ferro, bagnandoli con un poco di acqua calda se
occorre, per estrarne tutta la polpa. Rimettete il passato al fuoco col
burro, la marsala, la noce moscata e quando avrà alzato il bollore,
se il sugo non avrà bisogno di essere ristretto per ridurlo a giusta
consistenza, condite con questo intingolo e parmigiano gli spaghetti
cotti in acqua salata.

È questa una dose per cinque persone ed è minestra che piacerà perchè
non è un intruglio come sembrerebbe alla descrizione.

102. Spaghetti col sugo di seppie

Eccovi le norme approssimative per fare questa minestra che basterà per
cinque persone.

Prendete tre seppie di media grandezza, che potranno pesare, in
complesso, dai 650 ai 700 grammi. Spellatele e nettatele dall'osso,
dall'apparato della bocca, dagli occhi, dal tubo digerente e
dall'inchiostro, che alcuni lasciano, ma che io escludo perchè mi
sembra faccia bruttura.

Fate un battuto con grammi 100 di midolla di pane, un buon pizzico di
prezzemolo e uno spicchio d'aglio, unitevi i tentacoli, che sono due
per ogni seppia, tritati ben fini, conditelo con olio, sale e pepe
a buona misura e con questo riempite il sacco delle seppie cucendone
la bocca. Tritate una cipolla di mediocre grandezza, strizzatela per
toglierne l'acredine e mettetela al fuoco con olio, non molto però,
e quando avrà preso colore gettateci le seppie e conditele con sale e
pepe. Aspettate che coloriscano per tirarle a cottura a fuoco lento con
molto sugo di pomodoro o conserva, aggiungendo acqua a poco per volta.
Fatele bollir tre ore, ma procurate che vi resti il sugo necessario
per condire con esso e con parmigiano grammi 500 di spaghetti i quali
sentirete che riescono piacevoli al gusto. Le seppie, che in questo
modo rimangono tenere e perciò di non difficile digestione, servitele
dopo come piatto di pesce in umido.

103. Spaghetti da quaresima

Molti leggendo questa ricetta esclameranno: — Oh che minestra ridicola!
— eppure a me non dispiace; si usa in Romagna e, se la servirete a dei
giovanotti, sarete quasi certi del loro aggradimento.

Pestate delle noci framezzo a pangrattato, uniteci dello zucchero
a velo e l'odore delle spezie e, levati asciutti gli spaghetti
dall'acqua, conditeli prima con olio e pepe, poi con questo pesto a
buona misura.

Per grammi 400 di spaghetti, che possono bastare per cinque persone:

  Noci sgusciate, grammi 60.
  Pangrattato, grammi 60.
  Zucchero bianco a velo, grammi 30.
  Spezie fini, un cucchiaino colmo.

104. Spaghetti alla rustica

Gli antichi Romani lasciavano mangiare l'aglio all'infima gente, e
Alfonso re di Castiglia tanto l'odiava da infliggere una punizione a
chi fosse comparso a Corte col puzzo dell'aglio in bocca. Più saggi gli
antichi Egizi lo adoravano in forma di nume, forse perchè ne avevano
sperimentate le medicinali virtù, e infatti si vuole che l'aglio sia
di qualche giovamento agl'isterici, che promuova la secrezione delle
orine, rinforzi lo stomaco, aiuti la digestione e, essendo anche
vermifugo, serva di preservativo contro le malattie epidemiche e
pestilenziali. Però, ne' soffritti, state attenti che non si cuocia
troppo, chè allora prende assai di cattivo. Ci sono molte persone, le
quali, ignare della preparazione dei cibi, hanno in orrore l'aglio per
la sola ragione che lo sentono puzzare nel fiato di chi lo ha mangiato
crudo o mal preparato; quindi, quale condimento plebeo, lo bandiscono
affatto dalla loro cucina; ma questa fisima li priva di vivande
igieniche e gustose, come la seguente minestra, la quale spesso mi
accomoda lo stomaco quando l'ho disturbato.

Fate un battutino con due spicchi d'aglio e un buon pizzico di
prezzemolo e l'odore del basilico se piace; mettetelo al fuoco con olio
a buona misura e appena l'aglio comincia a colorire gettate nel detto
battuto sei o sette pomodori a pezzi condendoli con sale e pepe. Quando
saranno ben cotti passatene il sugo, che potrà servire per quattro o
cinque persone, e col medesimo unito a parmigiano grattato, condite
gli spaghetti, ossia i vermicelli, asciutti, ma abbiate l'avvertenza di
cuocerli poco, in molta acqua, e di mandarli subito in tavola, onde non
avendo tempo di succhiar l'umido, restino succosi.

Anche le tagliatelle sono buonissime così condite.

105. Spaghetti coi piselli

È una minestra da famiglia, ma buona e gustosa se preparata con
attenzione; del resto queste minestre asciutte vengono opportune per
alternare con quell'eterno e spesso tiglioso e insipido lesso.

  Spaghetti, grammi 500.
  Piselli sgranati, grammi 500.
  Carnesecca, grammi 70.

Fate un battuto con la suddetta carnesecca, una cipolla novellina, un
aglio fresco e qualche costola di sedano e prezzemolo. Mettetelo al
fuoco con olio e, quando comincia a prender colore, versate i piselli
insieme con qualche gambo di aneto tritato, se lo avete; conditeli con
sale e pepe e cuoceteli.

Gli spaghetti tritateli con le mani per ridurli corti meno di mezzo
dito, cuoceteli nell'acqua salata, scolateli bene, mescolateli coi
piselli e serviteli con parmigiano a parte.

Questa quantità potrà bastare per sei o sette persone.

106. Spaghetti con la balsamella

Tolti asciutti dall'acqua e conditi sul vassoio con parmigiano e
burro, nè più nè meno come siete soliti a fare, versateci sopra, se gli
spaghetti fossero grammi 300, una _balsamella_ composta di

  Latte molto buono decilitri N. 3.
  Burro, grammi 20.
  Farina, grammi 5 che corrispondono a una mezza cucchiaiata.

È una minestra che potrà bastare a quattro persone.

107. Minestra di erbe passate

Prendete un mazzo di bietola, uno di spinaci, un cesto (cespo) di
lattuga e uno spicchio di cavolo cappuccio. Alla bietola togliete le
costole più grosse, trinciate tutte queste erbe all'ingrosso e tenetele
per alcune ore nell'acqua fresca.

Fate un battuto con un quarto di cipolla e tutti gli odori, cioè,
prezzemolo, sedano, carota e qualche foglia di basilico, oppure di
aneto; mettetelo al fuoco con un pezzetto di burro e quando sarà
ben colorito, versate sul medesimo le dette erbe alquanto grondanti,
insieme con alcuni pomodori a pezzi e con una patata tagliata a fette.
Condite con sale e pepe e lasciate bollire rimescolando spesso. Quando
le erbe saranno ristrette, versate acqua calda e fatele cuocer tanto
che divengan disfatte. Allora passatele per istaccio, sul quale rimarrà
lo scarto di bucce e filamenti, e servitevi del sugo passato per
cuocervi del riso o per bagnare una zuppa; ma prima assaggiatelo, per
aggiungere condimento, e specialmente del burro, che sarà quasi sempre
necessario.

Le dette minestre servitele con parmigiano a parte, ma vi prevengo di
non tenerle troppo dense onde non sembrino impiastri.


PRINCIPII

Principii o antipasto sono propriamente quelle cosette appetitose
che s'imbandiscono per mangiarle o dopo la minestra, come si usa in
Toscana, cosa che mi sembra più ragionevole, o prima, come si pratica
in altre parti d'Italia. Le ostriche, i salumi, tanto di grasso, come
prosciutto, salame, mortadella, lingua; quanto di magro: acciughe,
sardine, caviale, mosciame (che è la schiena salata del tonno), ecc.,
possono servire da principio tanto soli che accompagnati col burro.
Oltre a ciò i crostini, che vi descriverò qui appresso, servono
benissimo all'uopo.

108. Crostini di capperi

  Capperi sotto aceto, grammi 50.
  Zucchero in polvere, grammi 50.
  Uva passolina, grammi 30.
  Pinoli, grammi 20.
  Candito, grammi 20.

I capperi tritateli all'ingrosso, l'uva passolina nettatela dai gambi
e lavatela bene, i pinoli tagliateli per traverso in tre parti, il
prosciutto foggiatelo a piccolissimi dadi e il candito riducetelo a
pezzettini. Mettete al fuoco, in una piccola cazzaruola, un cucchiaino
colmo di farina e due del detto zucchero e quando questa miscela avrà
preso il color marrone, versate nella medesima mezzo bicchier d'acqua
mista a pochissimo aceto. Quando avrà bollito tanto che i grumi siensi
sciolti, gettate nella cazzaruola tutti gli ingredienti in una volta
e fateli bollire per dieci minuti, assaggiandoli nel frattempo, per
sentire se il sapore dolce e forte sta bene; non v'ho precisato la
quantità di aceto necessaria, perchè tutte le qualità di aceto non
hanno la stessa forza. Quando il composto è ancora caldo distendetelo
sopra fettine di pane fritte in olio buono o semplicemente arrostite
appena. Potete servire questi crostini diacci anche a metà del pranzo,
per eccitare l'appetito dei vostri commensali. Il miglior pane per
questi crostini è quello in forma all'uso inglese.

109. Crostini di tartufi

Prendete a preferenza i bastoncini di pane e tagliateli a fette
diagonali: in mancanza di essi preparate fettine di pane a forma
elegante, arrostitele appena e così a bollore ungetele col burro. Sopra
di esse distendete i tartufi preparati nel modo descritto al N. 269 e
bagnateli coll'intinto che resta.

110. Crostini di fegatini di pollo

Sapete già che ai fegatini va levata la vescichetta del fiele senza
romperla, operazione questa che eseguirete meglio operando dentro a una
catinella d'acqua.

Mettete i fegatini al fuoco insieme con un battutino composto di uno
scalogno, e in mancanza di questo di uno spicchio di cipollina bianca,
un pezzetto di grasso di prosciutto, alcune foglie di prezzemolo,
sedano e carota, un poco d'olio e di burro, sale e pepe; ma ogni cosa
in poca quantità per non rendere il composto piccante o nauseante.
A mezza cottura levate i fegatini asciutti e, con due o tre pezzi di
funghi secchi rammolliti, tritateli fini colla lunetta. Rimetteteli al
fuoco nell'intinto rimasto della mezza cottura e con un poco di brodo
finite di cuocerli, ma prima di servirvene legateli con un pizzico di
pangrattato fine e uniteci un po' d'agro di limone.

Vi avverto che questi crostini devono esser teneri e però fate il
composto alquanto liquido, oppure intingete prima, appena appena, le
fettine di pane nel brodo.

111. Crostini di fegatini di pollo con la salvia

Fate un battutino con pochissima cipolla e prosciutto grasso e magro.
Mettetelo al fuoco con un pezzetto di burro e quando sarà ben rosolato
gettateci i fegatini tritati fini insieme con delle foglie di salvia
(quattro o cinque per tre fegatini potranno bastare). Conditeli con
sale e pepe e, tirato che abbiano l'umido, aggiungete un altro poco di
burro e legateli con un cucchiaino di farina; poi bagnateli col brodo
per cuocerli, ma prima di ritirarli dal fuoco versateci tre o quattro
cucchiaini di parmigiano grattato e assaggiateli se stanno bene di
condimento.

I crostini formateli di midolla di pane raffermo, grossi poco meno di
un centimetro e spalmateli generosamente da una sola parte col composto
quando non sarà più a bollore. Dopo diverse ore, allorchè sarete
per servirli, o soli o per contorno all'arrosto, frullate un uovo
misto a un gocciolo d'acqua e, prendendo i crostini a uno a uno, fate
loro toccar la farina dalla sola parte del composto, poi immergeteli
nell'uovo e buttateli in padella dalla parte del composto medesimo.

112. Crostini di beccaccia

Sbuzzate le beccacce e levatene le interiora gettando via soltanto
la estremità del budello che confina coll'ano. Unite alle medesime i
ventrigli, senza vuotarli; qualche foglia di prezzemolo e la polpa di
due acciughe per ogni tre interiora. Sale non occorre. Tritate il tutto
ben fine colla lunetta, poi mettetelo al fuoco con un pezzetto di burro
e una presa di pepe, bagnandolo con sugo di carne.

Spalmate con questo composto fettine di pane a forma gentile, arrostite
appena, e mandate questi crostini in tavola accompagnati dalle beccacce
che avrete cotto arrosto con qualche ciocchettina di salvia e fasciate
con una fetta sottile di lardone.

113. Crostini diversi

Il pane che meglio si presta per questi crostini è quello bianco fine,
in forma, all'uso inglese. Non avendone, prendete pane di un giorno,
con molta midolla, e riducetelo a fette quadre, grosse un centimetro,
che spalmerete co' seguenti composti ridotti come ad unguento:

CROSTINI DI CAVIALE. Tanto caviale e tanto burro mescolati insieme;
e se il caviale è duro lavorateli un poco al fuoco, con un mestolo, a
moderato calore.

Se invece del burro vorrete servirvi di olio, aggiungete qualche goccia
d'agro di limone e immedesimate bene i tre ingredienti.

CROSTINI DI ACCIUGHE. Lavate le acciughe e togliete loro la spina e le
lische; poi tritatele colla lunetta, aggiungete burro in proporzione, e
stiacciate il composto con la lama di un coltello da tavola per ridurlo
una pasta omogenea.

CROSTINI DI CAVIALE, ACCIUGHE E BURRO. Mi servirei delle seguenti
proporzioni, salvo a modificarle secondo il gusto:

  Burro, grammi 60.
  Caviale, grammi 40.
  Acciughe, grammi 20.

Fate un miscuglio di tutto e lavoratelo per ridurlo fine e liscio.

114. Sandwichs

Possono servir di principio alla colazione o di accompagnamento a una
tazza di the.

Prendete pane finissimo di un giorno, o pane di segale, levategli la
corteccia e tagliatelo a fettine grosse mezzo centimetro e all'incirca
lunghe 6 e larghe 4. Spalmatele di burro fresco da una sola parte
e appiccicatele insieme mettendovi framezzo una fetta sottile o di
prosciutto cotto grasso e magro, o di lingua salata.

115. Crostini di fegatini e acciughe

  Fegatini di pollo, N. 2.
  Acciughe, N. 1.

Cuocete i fegatini nel burro e quando l'avranno tirato bagnateli
con brodo; unite una presa di pepe, ma punto sale. Quando sono cotti
tritateli fini insieme coll'acciuga lavata e nettata; poi rimettete il
battuto nel tegamino dove sono stati cotti i fegatini, aggiungete un
altro po' di burro, scaldate il composto al fuoco senza farlo bollire,
e spalmate con esso delle fettine di midolla di pane fresco.

116. Crostini di milza

  Milza di castrato, grammi 120.
  Acciughe, N. 2.

Levate la pelle alla milza e cuocetela col burro e sugo di carne. In
mancanza di questo, servitevi di un battutino di poca cipolla, olio,
burro, sale, pepe e spezie per condimento. Tritate poi ben fine questi
ingredienti insieme colle acciughe, rimetteteli al fuoco nell'intinto
che resta, unendovi un cucchiaino di pangrattato per legarli insieme,
e, senza farli più bollire, spalmate con essi delle fettine di pane,
fatte prima asciugare al fuoco senz'arrostire ed unte col burro.

117. Crostini fioriti

Questi crostini sono di facile fattura, belli a vedersi e discretamente
buoni.

Tagliate della midolla di pane finissimo alla grossezza di un
centimetro, dandole la forma di mandorle o di quadretti. Spalmateli
di burro fresco e distendeteci sopra due o tre foglie di prezzemolo,
contornandole con filetti di acciuga, in forma di biscioline.

118. Baccalà montebianco

Com'è bizzarra la nomenclatura della cucina! Perchè montebianco e
non montegiallo, come apparisce dal suo colore quando questo piatto è
formato? E i Francesi come hanno potuto, facendosi belli di un traslato
de' più arditi, stiracchiare il vocabolo corrispondente in _Brandade
de morue_? _Brandade_, dicono essi, deriva da _brandir_, muovere,
scuotere, vibrare una spada, un'alabarda, una lancia ed armi simili, e
infatti qui si brandisce; ma che cosa? Un povero mestolo di legno. Non
si può negare che i Francesi non sieno ingegnosi in tutto!

Comunque sia, è un piatto che merita tutta la vostra attenzione, perchè
il baccalà così trattato perde la sua natura triviale e diventa gentile
in modo da poter figurare, come principio o tramesso, in una tavola
signorile.

  Baccalà polputo, ammollito, grammi 500.
  Olio sopraffino, grammi 200.
  Panna o latte eccellente, decilitri 1.

La detta quantità nettata dalla spina, dalle lische, dalla pelle e dai
nerbetti, che si presentano come fili, rimarrà al pulito grammi 340
circa.

Dopo averlo così curato, pestatelo nel mortaio e poi ponetelo in una
cazzaruola, insieme con la panna, sopra a un fuoco non troppo ardente,
rimestando continuamente. Quando avrà assorbito la panna, o latte che
sia, cominciate a versar l'olio a centellini per volta, come fareste
per la maionese, sempre lavorandolo molto con l'_arma brandita_, cioè
col mestolo, onde si affini e non impazzisca. Levatelo quando vi parrà
cotto al punto e servitelo freddo con un contorno di tartufi crudi
tagliati a fette sottilissime, oppure con crostini di pane fritto, o
crostini di caviale. Se è venuto bene non deve ributtar l'olio quando è
nel piatto.

Questa quantità potrà bastare per otto persone.


SALSE

La migliore salsa che possiate offrire ai vostri invitati è un buon
viso e una schietta cordialità. Brillat Savarin diceva: «Invitare
qualcuno è lo stesso che incaricarsi della sua felicità per tutto il
tempo che dimora sotto il vostro tetto».

Le poche ore che vorreste rendere piacevoli all'amico ospitato,
vengono oggigiorno preventivamente turbate da certe cattive usanze
che cominciano ad introdursi e minacciano di generalizzarsi; intendo
della così detta _visita di digestione_ entro gli otto giorni e della
mancia ai servitori della casa per un pranzo ricevuto. Quando si abbia
a spendere per un pranzo, meglio è di pagarlo al trattore, che così non
si contraggono obblighi con nessuno; di più, quella seccatura di una
visita a termine fisso e a rima obbligata, che non parte spontanea dal
cuore, è una vera balordaggine.

119. Salsa verde

Per fare la salsa verde, tritate tutto insieme colla lunetta, capperi
spremuti dall'aceto, un'acciuga, poca cipolla e pochissimo aglio.
Stiacciate il composto colla lama di un coltello per renderlo fine
e ponetelo in una salsiera. Aggiungete una buona dose di prezzemolo,
tritato con qualche foglia di basilico, e sciogliete il tutto, con olio
fine e agro di limone. Questa salsa si presta bene coi lessi di pollo o
di pesce freddi, e colle uova sode o affogate.

Mancando i capperi, possono servire i peperoni.

120. Salsa verde, che i francesi chiamano «Sauce Ravigote»

Questa salsa merita di far parte della cucina italiana perchè si presta
bene a condire il pesce lesso, le uova affogate ed altre simili cose.

Si compone di prezzemolo, basilico, cerfoglio, pimpinella, detta anche
salvestrella, di qualche foglia di sedano, di due o tre scalogni e,
in mancanza di questi, una cipollina. Poi un'acciuga o due se sono
piccole, e capperi indolciti. Tritate ogni cosa ben fine, oppure
pestatela e passatela dallo staccio, indi mettetela in una salsiera
con un rosso d'uovo crudo, conditela con olio, aceto, sale e pepe;
mescolatela bene e servitela. Io la compongo con grammi 20 di capperi,
il rosso dell'uovo e tutto il resto a discrezione.

121. Salsa di capperi e acciughe

Questa salsa, alquanto ribelle agli stomachi deboli, si usa
ordinariamente colla bistecca. Prendete un pizzico di capperi
indolciti, spremeteli dall'aceto e tritateli colla lunetta insieme
con un'acciuga che avrete prima nettata dalle scaglie e dalla spina.
Mettete questo battuto a scaldare al fuoco con dell'olio, e versatelo
sulla bistecca che appena levata dalla gratella, avrete condita con
sale e pepe ed unta col burro; in questo caso, però, ungetela poco,
perchè altrimenti il burro farebbe, nello stomaco, a' pugni coll'aceto
dei capperi.

122. Salsa di magro per paste asciutte

Questa salsa, se mi fosse lecito fare un paragone tra i due sensi della
vista e del palato, la rassomiglierei ad una di quelle giovani donne la
cui fisionomia non avventa, nè vi colpisce; ma che, osservata bene, può
entrarvi in grazia pe' suoi lineamenti delicati e modesti.

  Spaghetti, grammi 500.
  Funghi freschi, grammi 100.
  Burro, grammi 70.
  Pinoli, grammi 60.
  Acciughe salate, N. 6.
  Pomodori, N. 7 o 8.
  Un quarto di una grossa cipolla.
  Farina, un cucchiaino.

Ponete in una cazzaruola la metà del burro e con esso rosolate i
pinoli: levateli asciutti e pestateli in un mortaio coll'indicata
farina. Trinciate la cipolla ben fine, mettetela nell'intinto rimasto e
quando avrà preso molto colore buttateci i pomodori a pezzi, conditeli
con pepe e poco sale, e quando saranno cotti passateli. Rimettete il
sugo al fuoco coi funghi tagliati a fettine, sottili non più grandi
di un seme di zucca, la pasta dei pinoli che prima potete sciogliere
con un po' d'acqua, e il resto del burro. Fate bollire per mezz'ora
aggiungendo acqua per render la salsa più liquida, e per ultimo
sciogliete le acciughe al fuoco con un poco di questa salsa, senza
farle bollire, ed unitele alla medesima.

Levate gli spaghetti asciutti, conditeli con questa salsa e se li
volete migliori aggiungete del parmigiano.

Bastano per cinque persone.

123. Salsa alla maître d'hôtel

Sentite che nome ampolloso per una briccica da nulla!

Ma pure i Francesi si sono arrogati il diritto in questo e in altre
cose di dettar legge; l'uso ha prevalso, ed è giocoforza subirlo.
Anche questa è una salsa che serve per la bistecca. Tritate un pizzico
di prezzemolo e per levargli l'acredine (come suggerisce qualcuno)
mettetelo entro la punta di un tovagliuolo e spremetelo leggermente
nell'acqua fresca. Poi formatene un impasto con burro, sale, pepe e
agro di limone; mettetelo sopra al fuoco in una teglia o in un piatto
e, senza farlo bollire, intingetevi la bistecca quando la levate dalla
gratella, oppure delle _cotolette_ fritte.

124. Salsa bianca

È una salsa da servire cogli sparagi lessati, o col cavolfiore.

  Burro, grammi 100.
  Farina, una cucchiaiata.
  Aceto, una cucchiaiata.
  Un rosso d'uovo.
  Sale e pepe.
  Brodo o acqua, quanto basta.

Mettete prima al fuoco la farina colla metà del burro e quando avrà
preso il color nocciuola versate il brodo o l'acqua a poco per volta
girando il mestolo e, senza farla troppo bollire, aggiungete il resto
del burro e l'aceto. Tolta dal fuoco, scioglieteci il rosso d'uovo e
servitela. La sua consistenza dev'essere eguale a quella della crema
fatta senza farina. Per un mazzo comune di sparagi possono bastare
grammi 70 di burro colla farina e l'aceto in proporzione.

125. Salsa di pomodoro

C'era un prete in una città di Romagna che cacciava il naso per tutto
e, introducendosi nelle famiglie, in ogni affare domestico voleva
metter lo zampino. Era, d'altra parte, un onest'uomo e poichè dal suo
zelo scaturiva del bene più che del male, lo lasciavano fare; ma il
popolo arguto lo aveva battezzato _Don Pomodoro_, per indicare che i
pomodori entrano per tutto; quindi una buona salsa di questo frutto
sarà nella cucina un aiuto pregevole.

Fate un battuto con un quarto di cipolla, uno spicchio d'aglio, un
pezzo di sedano lungo un dito, alcune foglie di basilico e prezzemolo a
sufficienza. Conditelo con un poco d'olio, sale e pepe, spezzate sette
o otto pomodori, e mettete al fuoco ogni cosa insieme. Mescolate di
quando in quando e allorchè vedrete il sugo condensato come una crema
liquida, passatelo dallo staccio e servitevene.

Questa salsa si presta a moltissimi usi, come v'indicherò a suo luogo;
è buona col lesso, è ottima per aggraziare le paste asciutte condite a
cacio e burro, come anche per fare il risotto N. 77.

126. Salsa maionese

Questa è una delle migliori salse, specialmente per condire il pesce
lesso. Ponete in una ciotola due torli d'uovo crudi e freschi e, dopo
averli frullati alquanto, lasciate cadere sui medesimi a poco per
volta e quasi a goccia a goccia, specialmente da principio, sei o sette
cucchiaiate od anche più, se lo assorbono, d'olio d'oliva; quindi fate
loro assorbire il sugo di un limone. Se la salsa riesce bene deve avere
l'apparenza di una densa crema; ma occorre lavorarla per più di 20
minuti. Per ultimo conditela con sale e pepe bianco a buona misura.

Per essere più sicuri dell'esito, ai due rossi d'uovo crudi si usa
aggiungerne un altro assodato.

127. Salsa piccante I

Prendete due cucchiaiate di capperi sotto aceto, due acciughe e un
pizzico di prezzemolo. Tritate finissimo ogni cosa insieme e ponete
questo battuto in una salsiera con un'abbondante presa di pepe e molto
olio. Se non riuscisse acida abbastanza, aggiungete aceto o agro di
limone, e servitela col pesce lesso.

128. Salsa piccante II

Fate un battutino trinciato ben fine con poca cipolla, prezzemolo,
qualche foglia di basilico, prosciutto tutto magro e capperi spremuti
dall'aceto. Mettetelo al fuoco con olio buono, fatelo bollire adagio
e quando la cipolla sarà rosolata fermatelo con un poco di brodo.
Lasciatelo dare ancora qualche bollore, poi levatelo aggiungendovi una
o due acciughe tritate e agro di limone.

Questa salsa può servire per le uova affogate, per le bistecche, le
quali in questo caso non occorre salare, ed anche per le _cotolette_.

129. Salsa gialla per pesce lesso

La seguente dose potrà bastare per un pezzo di pesce a taglio o per un
pesce intero del peso di grammi 300 a 400.

Mettete al fuoco in una piccola cazzaruola grammi 20 di burro con
un cucchiaino colmo di farina e dopo che questa avrà preso il color
nocciuola, versatele sopra a poco per volta due ramaiuoli di brodo
del pesce medesimo. Quando vedrete che la farina, nel bollire, non
ricresce più, ritirate la salsa dal fuoco e versateci due cucchiaiate
d'olio e un rosso d'uovo, mescolando bene. Per ultimo aggiungete l'agro
di mezzo limone, sale e pepe a buona misura. Lasciatela diacciare e
poi versatela sopra il pesce che manderete in tavola contornato di
prezzemolo naturale.

Questa salsa deve avere l'apparenza di una crema non tanto liquida per
restare attaccata al pesce. Sentirete che è buona e delicata. Per chi
non ama il pesce diaccio servitela calda.

130. Salsa olandese

  Burro, grammi 70.
  Rossi d'uovo, N. 2.
  Agro di limone, una cucchiaiata.
  Acqua, un mezzo guscio d'uovo.
  Sale e pepe.

Sciogliete il burro a parte senza scaldarlo troppo.

Mettete i rossi coll'acqua in una bacinella, e sopra a un fuoco
leggiero o sull'orlo del fornello cominciate a batterli con la frusta
e a un po' per volta versate il burro; quando il composto si sarà
condensato aggiungete il limone e per ultimo il sale e il pepe.

Va preparata al momento di servirla; è una salsa delicata per
pesce lesso o per altra cosa consimile, e sarà sufficiente per un
quantitativo di grammi 500 circa.

131. Salsa per pesce in gratella

Questa salsa, semplice, ma buona e sana, si compone di rossi d'uovo,
acciughe salate, olio fine e agro di limone. Fate bollire le uova col
guscio per 10 minuti e per ogni rosso d'uovo così assodato prendete
un'acciuga grossa o due piccole. Levate loro la spina e passatele
dallo staccio insieme coi rossi, poi diluite il composto coll'olio e
il limone per ridurlo come una crema. Coprite con questa salsa il pesce
già cotto in gratella, prima di mandarlo in tavola, oppure servitela a
parte in una salsiera.

132. Salsa con capperi per pesce lesso

  Burro, grammi 50.
  Capperi spremuti dall'aceto, grammi 50.
  Farina, un cucchiaino colmo.
  Sale, pepe e aceto.

Questa dose basta per un pesce di circa grammi 500.

Il burro come sostanza grassa, è già per sè stesso un condimento non
confacente a tutti gli stomachi, specialmente quando è soffritto;
quando poi si unisce agli acidi, come in questo e in altri casi
consimili, si rende spesso ribelle agli stomachi che non sieno a tutta
prova.

Cuocete il pesce e, mentre lo lasciate in caldo nel suo brodo,
preparate la salsa. Ponete al fuoco la farina colla metà del burro,
mescolate, e quando comincia a prender colore aggiungete il burro
rimasto.

Lasciate bollire un poco e poi versate un ramaiuolo di brodo del pesce;
condite abbondantemente con sale e pepe e ritirate la cazzaruola dal
fuoco. Gettateci allora i capperi metà interi e metà tritati, più un
gocciolo d'aceto; ma assaggiate per dosare la salsa in modo che riesca
di buon gusto e della densità di una crema liquida.

Collocate il pesce asciutto e caldo entro a un vassoio, versategli
sopra la salsa, calda anch'essa, contornatelo di prezzemolo intero e
servitelo.

133. Salsa tonnata

È una salsa da potersi servire coi lessi tanto di carne che di pesce.

  Tonno sott'olio, grammi 50.
  Capperi spremuti dall'aceto, grammi 50.
  Acciughe, N. 2.
  Rossi d'uova sode, N. 2.
  Un buon pizzico di prezzemolo.
  L'agro di mezzo limone.
  Una presa di pepe.
  Olio, quanto basta.

Nettate le acciughe e poi tritatele con la lunetta insieme col tonno,
i capperi e il prezzemolo; pestateli dopo nel mortaio coi rossi d'uovo
e qualche poco d'olio per rammorbidire il composto e poterlo passar
meglio dallo staccio. Indi diluitelo con molt'olio e il sugo di limone,
per ridurlo come una crema liquida.

134. Salsa genovese per pesce lesso

  Pinoli, grammi 40.
  Capperi spremuti dall'aceto, grammi 15.
  Un'acciuga salata.
  Un rosso d'uovo sodo.
  La polpa di tre olive in salamoia.
  Mezzo spicchio d'aglio.
  Un buon pizzico di prezzemolo, non esclusi i gambi.
  Una midolla di pane grossa quanto un uovo, inzuppata nell'aceto.
  Una presa di sale ed una di pepe.

Tritate finissimo con la lunetta il prezzemolo e l'aglio e poi mettete
questi e tutto il resto in un mortaio e dopo aver ridotto il composto
finissimo passatelo dallo staccio e diluitelo con grammi 60 d'olio e un
gocciolo d'aceto; ma assaggiatelo prima per dosarlo giusto. È una salsa
eccellente e bastante a grammi 600 di pesce.

135. Salsa del papa

Non crediate che questa salsa prenda il nome dal Papa del Vaticano,
ritenendola perciò una delizia in ghiottoneria; nonostante è
discretamente buona per condire le _cotolette_ fritte.

Prendete un pugnello di capperi e spremeteli dall'aceto; prendete tante
olive indolcite che levando loro il nocciolo riescano in quantità
eguale ai capperi e tritate gli uni e le altre minutamente colla
lunetta. Mettete al fuoco un battutino di cipolla tritata fine con un
pezzetto di burro e quando avrà preso colore, bagnatelo a poco per
volta con acqua perchè si disfaccia. Versateci dentro il miscuglio
di capperi e olive e fate bollire alquanto; unite infine un gocciolo
d'aceto, una presa di farina e un altro pezzetto di burro. Per ultimo
aggiungete un'acciuga tritata, e senza più far bollire la salsa,
servitela.

136. Salsa tartufata

Fate un battutino ben trito con un pezzetto di cipolla grosso quanto
una noce, mezzo spicchio d'aglio e un poco di prezzemolo. Mettetelo al
fuoco con grammi 20 di burro e quando avrà preso colore versateci due
dita di marsala o di vino bianco nel quale avrete prima stemperato un
cucchiaino colmo di farina. Condite la salsa con una presa di sale, una
di pepe e una di spezie e rimuovetela sempre col mestolo.

Quando la farina avrà legato, aggiungete un poco di brodo e poi gettate
in questa salsa fettine sottilissime di tartufi. Lasciatela ancora un
momento sul fuoco e servitevene per guarnire _cotolette_ di vitella di
latte fritte, bistecche o altra carne arrostita.

Vi avverto, che il vino, come condimento, non si confà a tutti gli
stomachi.

137. Balsamella

Questa salsa equivale alla _béchamel_ dei Francesi, se non che quella è
più complicata.

Ponete al fuoco in una cazzaruola una cucchiaiata di farina e un
pezzo di burro del volume di un uovo. Servitevi di un mestolo per
isciogliere il burro e la farina insieme e quando questa comincia a
prendere il colore nocciuola, versateci a poco per volta mezzo litro
di latte del migliore, girando continuamente il mestolo finchè non
vedrete il liquido condensato come una crema di color latteo. Questa è
la _balsamella_. Se verrà troppo soda aggiungete del latte, se troppo
liquida rimettetela al fuoco con un altro pezzetto di burro intriso di
farina. La dose è abbondante, ma potete proporzionarla secondo i casi.

Una buona _balsamella_ e un sugo di carne tirato a dovere, sono la
base, il segreto principale della cucina fine.

138. Salsa di peperoni

Prendete peperoni grossi e verdi, apriteli, nettateli dai semi e
tagliateli per il lungo in quattro o cinque strisce. Date loro una
piccola scottatura in padella con poco olio per poterli sbucciare.
Dopo sbucciati, mettete al fuoco uno spicchio d'aglio tritato fine con
olio e burro e quando sarà rosolato gettatevi i peperoni, salateli,
lasciateli tirare un poco il sapore ed aggiungete sugo di pomodoro.

Non cuoceteli troppo perchè perderebbero il loro piccante, che è quello
che dà grazia, e serviteli col lesso.


UOVA

Le uova, dopo la carne, tengono il primo posto fra le sostanze
nutritive. L'illustre fisiologo Maurizio Schiff, quando teneva cattedra
a Firenze, dimostrava che la chiara è più nutriente del torlo, il quale
è composto di sostanze grasse e che le uova crude o pochissimo cotte
sono meno facili a digerirsi delle altre, perchè lo stomaco deve fare
due operazioni invece di una: la prima di coagularle, la seconda di
elaborarle per disporle all'assimilazione. Meglio è dunque attenersi
alla via di mezzo, e cioè: nè poco, nè troppo cotte.

La primavera è la stagione in cui le uova sono di più grato sapore. Le
uova fresche si danno a bere alle puerpere e il popolo giudica sia cibo
conveniente anche agli sposi novelli.

Ci fu una volta il figlio di un locandiere da me conosciuto, un
giovinastro grande, grosso e minchione, il quale essendosi sciupata la
salute nel vizio, ricorse al medico che gli ordinò due uova fresche a
bere ogni mattina. Datosi il caso favorevole e sfavorevole, insieme,
che nella locanda v'era un grande pollaio, ivi si recava e beveva
le uova appena uscite dalla gallina; ma, come accade, il tempo dando
consiglio, dopo qualche giorno di questa cura il baccellone cominciò
a ragionare: «Se due uova fanno bene, quattro faranno meglio» e giù
quattro uova. Poi: «Se quattro fanno bene, sei faranno meglio che
mai» e giù sei uova per mattina; e con questo crescendo arrivò fino
al numero di dodici o quattordici al giorno; ma finalmente gli fecero
fogo, e un forte gastricismo lo tenne in letto non so quanto tempo a
covar le uova bevute.

139. Uova a bere e sode

Le uova a bere fatele bollire due minuti, le uova sode dieci,
cominciando a contare dal momento che le gettate nell'acqua bollente;
se vi piacciono bazzotte, bastano sei o sette minuti, e in ambedue i
casi, appena tolte dal fuoco, le metterete nell'acqua fredda.

140. Uova affogate

Scocciatele quando l'acqua bolle e fatele cadere da poca altezza.
Quando la chiara è ben rappresa e il torlo non è più tremolante,
levatele con la mestola forata e conditele con sale, pepe, cacio e
burro. Se ci volete una salsa può servire quella di pomodoro, la salsa
verde del N. 119, quella del N. 127, oppure una appositamente fatta
che comporrete disfacendo un'acciuga nel burro caldo e aggiungendovi
capperi spremuti dall'aceto e alquanto tritati; ma questa salsa non è
per tutti gli stomachi.

Ho veduto servirle anche sopra uno strato, alto un dito, di _purè_ di
patate, oppure sopra spinaci rifatti al burro.

141. Uova stracciate

Questo è un piatto di compenso o da servirsi per principio a una
colazione, ed è dose bastevole per tre persone.

Uova, N. 4. Burro, grammi 40. Panna, un decilitro.

Mettete il burro al fuoco e quando soffrigge versate le uova frullate,
conditele con sale e pepe e girando sempre il mestolo, unite la panna
a poco per volta. Assodato che sia il composto, coprite con esso tre
fette di pane arrostito, grosse quasi un dito e senza corteccia, che
avrete disposte prima sopra un vassoio, dopo averle unte calde col
burro.

Spolverizzatele sopra di cacio parmigiano e mandatele in tavola.

142. Rossi d'uovo al canapè

Come mi ripugna di dare alle pietanze questi titoli stupidi e spesso
ridicoli! Ma è giuocoforza seguire l'uso comune per farsi intendere.

È un piatto da servire per principio a una colazione, se prendete
norma da questa ricetta, che fu servita a cinque persone. Formate
cinque fette di midolla di pane quadrate, grosse un dito abbondante,
larghe quasi quanto la palma di una mano e fate ad ognuna una buca nel
mezzo, ma che non isfondi; soffriggetele nel burro e collocatele in
un vassoio che regga al fuoco. Ponete nella buca di ognuna un rosso
d'uovo crudo ed intero e poi fate una _balsamella_ con decilitri
tre scarsi di latte, grammi 40 di farina e grammi 40 di burro. Tolta
dal fuoco aggiungeteci tre cucchiaiate colme di parmigiano, l'odore
della cannella o della noce moscata e salatela. Lasciatela freddare
e poi versatela sul vassoio per coprire i rossi d'uovo e i crostoni.
Rosolatela alquanto sotto il coperchio del forno da campagna in modo
che non induriscano troppo le uova, e mandatela calda in tavola. Dove
si trova il pane inglese, cotto in forma, meglio è servirsi di questo.

143. Uova ripiene I

Dopo avere assodate le uova come quelle del N. 139 tagliatele a metà
per il lungo ed estraetene i rossi. Prendete un'acciuga per ogni due
uova, lavatele, nettatele dalla spina, e tritatele con poco prezzemolo
e pochissima cipolla; uniteci poi i rossi e tanto burro da potere,
con la lama di un coltello, impastare ogni cosa insieme. Con questo
composto colmate i vuoti lasciati dai rossi, e le mezze uova così
ripiene ponetele pari pari sopra un vassoio e copritele con la salsa
maionese N. 126.

Si possono mangiare anche semplicemente condite con sale, pepe, olio e
aceto, chè non sono da disprezzarsi; ed anche pare che lo stomaco non
se ne mostri offeso.

144. Uova ripiene II

Per principio a una colazione possono bastare a sei persone:

  Uova, N. 6.
  Burro, grammi 30.
  Midolla di pane, grammi 20.
  Parmigiano, due cucchiaiate colme.
  Funghi secchi, un pizzico.
  Prezzemolo, alcune foglie.
  Sale, quanto basta.

Le uova assodatele, tagliatele per il lungo e mettete i rossi da parte.

La midolla di pane inzuppatela bene nel latte e spremetela.

I funghi rammolliteli nell'acqua tiepida.

Pestate il tutto finissimo per riempire, anzi colmare i vuoti delle
chiare, e queste 12 mezze uova ricolme collocatele in un vassoio, dalla
parte convessa, sopra a uno strato di patate passate come alla ricetta
del N. 443, ma nella quantità di grammi 350 da crude. Invece di patate
potete posarle sopra uno strato di spinaci, di piselli o di altri
legumi. Prima di mandarle in tavola scaldatele col fuoco, che porrete
sul coperchio del forno da campagna.

145. Frittate diverse

Chi è che non sappia far le frittate? E chi è nel mondo che in vita
sua non abbia fatta _una qualche frittata_? Pure non sarà del tutto
superfluo il dirne due parole.

Le uova per le frittate non è bene frullarle troppo: disfatele in
una scodella colla forchetta e quando vedrete le chiare sciolte e
immedesimate col torlo, smettete. Le frittate si fanno semplici e
composte; semplice, per esempio, è quella _in foglio_ alla fiorentina
che quando un tale l'ebbe attorcigliata tutta sulla forchetta e fattone
un boccone, si dice ne chiedesse una risma. Però riesce molto buona
nell'eccellente olio toscano, anche perchè non si cuoce che da una
sola parte, il qual uso è sempre da preferirsi in quasi tutte. Quando
è assodata la parte disotto, si rovescia la padella sopra un piatto
sostenuto colla mano e si manda in tavola.

Ogni erbaggio o semplicemente lessato o tirato a sapore col burro,
serve per le frittate, come può servire un pizzico di parmigiano solo o
mescolato con prezzemolo. Se non fosse indigesta, grata è la frittata
colle cipolle. Due delle più delicate, a gusto mio, sono quelle di
sparagi e di zucchini. Se di sparagi, lessateli e tirate a sapore la
parte verde con un poco di burro, mescolando un pizzico di parmigiano
nelle uova; se di zucchini, servitevi di quelli piccoli e lunghi,
tagliateli a fette rotonde, salateli alquanto e quando avranno buttato
l'acqua infarinateli e friggeteli nel lardo o nell'olio, aspettando
che sieno rosolati per versare le uova. Anche i piselli del N. 427,
mescolati tra le uova, si prestano per un'eccellente frittata.

Si fanno anche frittate _alla confettura_, spargendovi sopra della
conserva di frutta qualsiasi, ridotta liquida, quando la frittata è
cotta. Esse saranno buone, ma non mi garbano; e vi dirò che quando
le vedo segnate sole fra i piatti dolci di una trattoria, comincio a
prendere cattivo concetto della medesima.

146. Frittata in zoccoli

Questa frittata merita una menzione speciale perchè richiede un
trattamento alquanto diverso.

Prendete fette di prosciutto sottili, grasse e magre, tagliatele a
pezzi larghi quanto una moneta di 10 centesimi, mettetele in padella
col burro, e quando avranno soffritto un poco versateci le uova
pochissimo salate. Quando la frittata ha cominciato ad assodare,
ripiegatela per metà, onde prenda più propriamente il nome di pesce
d'uova, ed aggiungete altro burro per finire di cuocerla.

147. Frittata di cipolle

Preferite cipolle bianche e grosse, tagliatele a costole larghe
mezzo dito e gettatele nell'acqua fresca per lasciarvele almeno
un'ora. Prima di buttarle in padella con lardo od olio, asciugatele
bene in un canovaccio e quando cominciano a prendere colore salatele
alquanto, come salerete le uova prima di versarle sopra la cipolla che
avvertirete non prenda il nero per troppa cottura.

148. Frittata di spinaci

Gli spinaci, tolti dall'acqua, lessateli, grondanti, e appena levati
dal fuoco rimetteteli nell'acqua fresca. Spremeteli bene, tritateli
all'ingrosso, gettateli in padella con un pezzo di burro e conditeli
con sale e pepe. Rivoltateli spesso e quando avranno tirato l'unto
versate le uova sbattute e salate alquanto. Rosolata da una parte,
rivoltatela con un piatto per rimetterla in padella con un altro
pezzetto di burro. Alle uova, piacendovi, potete unire un pizzico di
parmigiano.

Grammi 200 di spinaci crudi, grammi 40 di burro, tra prima e dopo, e
quattro uova, mi sembra la proporzione più giusta.

149. Frittata di fagiolini in erba

Lessate i fagiolini in acqua salata e tagliateli in due o tre parti.
Poi trascinateli in padella con burro e olio condendoli con sale e
pepe. Sbattete le uova con un pizzico di parmigiano e una presa di sale
per versarle sui fagiolini quando li vedrete alquanto aggrinziti.

150. Frittata di cavolfiore

Per fare questa frittata di un erbaggio de' più insipidi, com'è il
cavolfiore, è necessario, onde renderla grata al gusto, ve ne indichi
le dosi.

  Cavolfiore lessato, privo delle foglie e del gambo, grammi 300.
  Burro, grammi 60.
  Parmigiano grattato, due cucchiaiate ben colme.
  Olio, una cucchiaiata.
  Uova, N. 6.

Tritate minuto il cavolfiore e mettetelo in padella col burro e l'olio,
condendolo con sale e pepe. Sbattete le uova col parmigiano, salatele e
versatele sopra il cavolo quando avrà ritirato l'unto.

Tenete sottile la frittata, per non rivoltarla, e se la padella è
piccola fatene piuttosto due.

151. Frittata in riccioli per contorno

Lessate un mazzetto di spinaci e passateli dallo staccio. Sbattete
due uova, conditele con sale e pepe e mescolate fra le medesime i
detti spinaci in tal quantità da renderle soltanto verdi. Mettete la
padella al fuoco con un gocciolo d'olio, tanto per ungerla, e quando
è ben calda versate porzione delle dette uova, girando la padella
per ogni verso onde la frittata riesca sottile come la carta. Quando
sarà bene assodata ed asciutta, voltandola se occorre, levatela, e
col resto delle uova ripetete o triplicate l'operazione. Ora queste
due o tre frittate arrocchiatele insieme, tagliatele fini a forma di
taglierini, che metterete a soffriggere un poco nel burro, dando loro
sapore con parmigiano, servendovi poi di questi taglierini per contorno
al fricandò o ad altro piatto consimile. oltre a fare bella mostra
di sè, questo contorno, che riesce bene anche senza gli spinaci, farà
strologare qualcuno dei commensali per sapere di che sia composto.

152. Frittata colla pietra di vitella di latte

Prendete una pietra (rognone) di vitella di latte, apritela dal lato
della sua lunghezza e lasciatele tutto il suo grasso. Conditela con
olio, pepe e sale, cuocetela in gratella e tagliatela a fettine sottili
per traverso. Sbattete delle uova in proporzione della pietra, condite
anche queste con sale e pepe e mescolate fra le medesime un pizzico di
prezzemolo tritato e un poco di parmigiano.

Gettate la pietra nelle uova, mescolate e fatene una frittata cotta nel
burro, che, quando la parte disotto è assodata, ripiegherete per metà
onde resti tenera.


PASTE E PASTELLE

153. Pasta matta

Si chiama _matta_ non perchè sia capace di qualche pazzia, ma per la
semplicità colla quale si presta a far la parte di stival che manca in
diversi piatti, come vedrete.

Spegnete farina con acqua e sale in proporzione e formate un pane da
potersi tirare a sfoglia col matterello.

154. Pasta sfoglia

La bellezza di questa pasta è che, gonfiando, sfogli bene e riesca
leggiera, quindi è di difficile fattura per chi non vi ha molta
pratica. Bisognerebbe vederla fare da un maestro capace; ma nonostante
mi proverò di insegnarvela alla meglio, se mi riesce.

  Farina fine o d'Ungheria, grammi 200.
  Burro, grammi 150.

Oppure:

  Farina, grammi 300.
  Burro, grammi 200.

Spegnete d'inverno la farina con acqua calda, ma non bollente; sale
quanto basta, una cucchiaiata di acquavite e burro quanto una noce,
levandolo dai suddetti 150 o 200 grammi. Formato che ne avrete
un pane non troppo sodo nè troppo tenero, lavoratelo moltissimo,
mezz'ora almeno, prima colle mani, poi gettandolo con forza contro la
spianatoia. Fatene un pane rettangolare, involtatelo in un canovaccio e
lasciatelo un poco in riposo. Frattanto lavorate il burro, se è sodo,
con una mano bagnata nell'acqua, sopra la spianatoia per renderlo
pastoso e tenero tutto ugualmente; poi formatene un pane come quello
della farina e gettatelo in una catinella d'acqua fresca. Quando la
pasta sarà riposata, levate il burro dall'acqua, asciugatelo con un
pannolino e infarinatelo tutto per bene.

Spianate la pasta col matterello soltanto quanto è necessario per
rinchiudervi dentro il pane di burro. Questo si pone nel mezzo e
gli si tirano sopra i lembi della pasta unendoli insieme colle dita
e procurando che aderisca al burro in tutte le parti onde non resti
aria framezzo. Cominciate ora a spianarla prima colle mani, poi col
matterello assottigliandola la prima volta più che potete, avvertendo
che il burro non isbuzzi. Se questo avviene gettate subito, dove il
burro apparisce, un po' di farina, e di farina spolverizzare pure
spesso la spianatoia e il matterello a ciò che la pasta scorra e si
distenda sotto al medesimo. Eseguita la prima spianatura, ripiegate
la pasta in tre, come sarebbero tre sfoglie soprammesse e di nuovo
spianatela a una discreta grossezza. Questa operazione ripetetela per
sei volte in tutto, lasciando di tratto in tratto riposare la pasta
per dieci minuti. All'ultima, che sarebbe la settima, ripiegatela in
due e riducetela alla grossezza che occorre, cioè qualcosa meno di un
centimetro.

Eccettuata quest'ultima piegatura, procurate di dare alla pasta, ogni
volta che la tirate, la forma rettangolare, tre volte più lunga che
larga, e se apparissero delle gallozze, per aria rimasta, bucatele con
uno spillo.

Meglio della spianatoia comune, servirebbe una tavola di marmo che è
più fredda e più levigata. Nell'estate è necessario il ghiaccio, tanto
per assodare il burro prima di adoperarlo, quanto per tirar meglio la
pasta, il che si ottiene passando il ghiaccio, quando occorra, sopra la
pasta stessa entro a un canovaccio ben fitto o, meglio, messa fra due
piatti coperti di ghiaccio.

Con la pasta sfoglia si fanno, come sapete, i _vol-au-vent_, i
pasticcini con marmellata o conserve, e torte ripiene di marzapane. Se
volete servirvi dei pasticcini per tramesso, allora riempiteli con un
battuto delicato di carne, fegatini e animelle; ma in tutte le maniere
queste paste vanno dorate col rosso d'uovo alla superficie ma non
sugli orli per non impedire il rigonfiamento. Se servono per dolce,
spolverizzatele calde con zucchero a velo.

155. Pasta sfoglia a metà

Metà burro del peso della farina e di più un pezzetto dentro la pasta.

Pel resto vedi il numero precedente.

156. Pastella per le fritture

  Farina, grammi 100.
  Olio fine, una cucchiaiata.
  Acquavite, una cucchiaiata.
  Uova, N. 1.
  Sale, quanto occorre.
  Acqua diaccia, quanto basta.

Spegnete la farina col rosso d'uovo e cogli altri ingredienti, versando
l'acqua a poco per volta per farne una pasta non troppo liquida.
Lavoratela bene col mestolo, per intriderla, e lasciatela in riposo per
diverse ore. Quando siete per adoperarla aggiungete la chiara montata.
Questa pastella può servire per molti fritti e specialmente per quelli
di frutta ed erbaggio.

157. Pastella per fritti di carne

Stemperate tre cucchiaini colmi di farina con due cucchiaini d'olio,
aggiungete due uova, una presa di sale e mescolate bene.

Questo composto prenderà l'aspetto di una crema scorrevole e servirà
per dorare i fritti di cervello, schienali, animelle, granelli,
testicciuole d'agnello, testa di vitella di latte e simili. Queste
cose, quali più, quali meno, secondo la natura loro, scottatele tutte,
compresi il cervello e gli schienali che bollendo assodano; salate
l'acqua e aggiungete un pizzico di sale e una presa di pepe quando
le ritirate dall'acqua. I granelli tagliateli a filetti nella loro
lunghezza; gli schienali teneteli lunghi mezzo dito all'incirca; le
animelle, se sono d'agnello, lasciatele intere; i cervelli fateli
a tocchetti grossi quanto una noce, e tenetevi per le teste a un
volume alquanto maggiore. Gettate i pezzi nella pastella dopo averli
infarinati e friggeteli nello strutto vergine o nell'olio.

Questi fritti bianchi si uniscono spesso a fegato o a cotolette
di vitella di latte. Il fegato tagliatelo a fette sottilissime, le
_cotolette_ battetele colla costola del coltello o tritate la carne
con la lunetta per riunirla dopo a forma elegante; tanto l'uno che le
altre li condirete con sale e pepe, li metterete in infusione nell'uovo
frullato e dopo qualche ora, prima di friggerli, li involterete nel
pangrattato fine, ripetendo l'operazione anche due volte se occorre.
Accompagnate sempre questi fritti con spicchi di limone.

158. Pasta per pasticci diacci di carne

  Farina, grammi 250.
  Burro, grammi 70.
  Sale, un pizzico generoso.
  Latte, quanto basta per intriderla e ridurla di
    giusta consistenza.

Non occorre lavorarla soverchiamente: formatene un pane e lasciatelo in
riposo per circa mezz'ora involtato in un panno umido e infarinato.

Questa dose potrà bastare per un pasticcio anche più grande di quello
di cacciagione descritto alla ricetta N. 370.

159. Pasta per pasticci di cacciagione

Per questa pasta vedi il Pasticcio di lepre descritto al N. 372.


RIPIENI

160. Ripieno pei polli

Magro di vitella di latte, grammi 100 all'incirca, un pezzetto di poppa
di vitella e le rigaglie dello stesso pollo. Alla vitella di latte
e alla poppa si può sostituire magro di maiale, petto di tacchino o
semplicemente vitella.

Cuocete questa carne insieme con un piccolo battuto di scalogno o
cipolla, prezzemolo, sedano, carota e burro; conditela con sale, pepe
e spezie, bagnandola con brodo. Levatela asciutta dal fuoco, togliete
al ventriglio il tenerume, aggiungete alcuni pezzetti di funghi secchi
rammolliti, una fettina di prosciutto grasso e magro e tritate ogni
cosa ben fine colla lunetta. Nell'intinto rimasto della cottura della
carne gettate una midolla di pane per fare una cucchiaiata di pappa
soda. Mescolatela al composto, aggiungete un buon pizzico di parmigiano
e due uova, e con tutto questo riempite il pollo e cucitelo. Potrete
cuocerlo a lesso o in umido. Se lo cuocete lesso sentirete un brodo
eccellente; ma ponete attenzione a scalcarlo per estrarre il ripieno
tutto in un pezzo che poi taglierete a fette.

Un altro ripieno pei polli è quello del pollo arrosto N. 539.

161. Ripieno di carne per pasticcini di pasta sfoglia

Si può fare questo ripieno o con vitella di latte stracottata, o con
fegatini di pollo, o con animelle. Io preferirei le animelle come cosa
più delicata d'ogni altra; ma comunque sia non mancherei di dare a
questo ripieno l'odore de' tartufi alla loro stagione. Se trattasi di
animelle mettetele al fuoco con un pezzetto di burro, conditele con
sale e pepe, e quando avran preso colore finite di cuocerle col sugo N.
4, poi tagliatele alla grossezza di un cece o meno. Alle medesime unite
un cucchiaio o due di _balsamella_ N. 137, un po' di lingua salata,
oppure un poco di prosciutto grasso e magro tagliato a piccoli dadi,
un pizzico di parmigiano e una presa di noce moscata, procurando che
gli ingredienti sieno in dose tale da rendere il composto di grato e
delicato sapore. Lasciatelo ghiacciare bene che così assoda e si adopra
meglio.

Per chiuderlo nella pasta sfoglia N. 154 ci sono due modi, potendovi
servire in ambedue dello stampo delle offelle di marmellata N. 614,
od anche di uno stampo ovale. Il primo sarebbe di cuocere la pasta col
composto framezzo, il secondo di riempirla dopo cotta. Nel primo caso
ponete il composto in mezzo al disco, inumiditene l'orlo con un dito
bagnato, copritelo con altro disco simile e cuoceteli. Nel secondo
caso, che riesce più comodo per chi, avendo un pranzo da allestire,
può cuocere la pasta sfoglia un giorno avanti, si uniscono i due dischi
insieme senza il composto; ma nel disco di sopra, prima di sovrapporlo,
s'incide con un cerchietto di latta un tondo della grandezza di una
moneta da 10 centesimi. Il pasticcino cuocendo rigonfia naturalmente e
lascia un vuoto nell'interno; sollevando poi colla punta di un coltello
il cerchietto inciso di sopra, che ha la forma di un piccolo coperchio,
potete alquanto ampliare, volendo, il vuoto stesso, riempirlo e riporvi
il suo coperchio. In tal modo, per mandarli in tavola, basta scaldarli;
ma la pasta sfoglia prima di esser cotta va sempre dorata coi rosso
d'uovo, solo alla superficie.

Se si trattasse di riempire un _vol-au-vent_ va tirato invece un
intingolo con rigaglie di pollo ed animelle, il tutto tagliato a pezzi
grossi.


FRITTI

162. Fritto di pasta ripiena

Prendete la pasta N. 212 oppure la pasta sfoglia N. 154, distendetela
alla grossezza di uno scudo, tagliatela a dischi smerlati della
grandezza all'incirca di quello qui a tergo segnato, ponete nei
medesimi il ripieno del numero antecedente, copriteli con altrettanti
dischi della stessa pasta, bagnandoli all'ingiro affinchè si attacchino
insieme, friggeteli e serviteli caldi.

   [Illustrazione: NdT: Ø 55 mm nell'illustrazione originale]

163. Fritto di ricotta

  Ricotta, grammi 200.
  Farina, grammi 40.
  Uova, N. 2.
  Zucchero, due cucchiaini scarsi.
  Odore di scorza di limone.
  Sale, un pizzico e due cucchiaiate d'acquavite.

Ogni qualità di ricotta è buona purchè non abbia preso il forte; ma
adoperando quelle di Roma e di Maremma, che sono eccellenti, sarete
sicuri di farvene onore.

Lasciate il composto in riposo per parecchie ore prima di friggerlo.
Colle dosi suddette il composto riescirà sodettino e questo è bene
onde il fritto prenda la forma di bombe della grandezza di una noce
all'incirca. Spolverizzatele di zucchero a velo e servitele calde per
contorno a un fritto di carne. Dello zucchero dentro, come vedete, ce
ne va poco, perchè esso brucia e il fritto non prenderebbe allora un
bel giallo dorato.

Per dare a queste e simili bombe la forma possibilmente rotonda, va
preso su il composto con un cucchiaio unto col liquido bollente della
padella, dandogli la forma coll'estremità di un coltello da tavola,
intinto esso pure nell'unto medesimo.

164. Fritto ripieno di mostarda

Questo fritto si può fare in Romagna ove d'inverno è messa in commercio
la mostarda di Savignano o fatta all'uso di quel paese, che una
volta era molto apprezzata; ma non saprei dirvi se siasi mantenuta in
credito.

Mancandovi questa, potete servirvi di quella fatta in casa, descritta
al N. 788.

Formate una pasta piuttosto tenera coi seguenti ingredienti,
lavorandola molto colle mani sulla spianatoia.

  Farina, grammi 220.
  Burro, grammi 30.
  Sale, un pizzico.
  Latte, quanto basta per intriderla.

Lasciatela in riposo mezz'ora, poi tiratela col matterello alla
grossezza di uno scudo scarso. Tagliatene tanti dischi con lo stampino
del N. 162, ed ammesso che ne riuscissero 80, ponete sopra a 40 un po'
di mostarda e cogli altri 40 copriteli bagnandone prima gli orli con un
dito intinto nell'acqua per appiccicarli insieme.

Friggeteli e spolverizzateli di zucchero avanti di mandarli in tavola.

165. Fritto di mele

Prendete mele grosse, di buona qualità, non troppo mature; levatene
il torsolo col cannello di latta fatto a quest'uso, che lascia il
buco in mezzo, sbucciatele e tagliatele a fette grosse poco meno di un
centimetro. Mettetele nella pastella N. 156 quando siete per friggerle
e se non vi dispiace l'odor degli anaci, che qui sta bene, mettetene un
pizzico.

Spolverizzatele di zucchero a velo e servitele calde.

166. Fritto di cardoni

Dopo aver tolto i filamenti ai cardoni, lessateli in acqua salata,
tagliateli a pezzetti e fateli soffriggere nel burro salandoli ancora
un poco. Poi infarinateli, poneteli nella pastella N. 156 e friggeteli.
Possono far comodo per contorno a un fritto di carne o a un umido.

167. Fritto di finocchi

Tagliateli a spicchi, nettateli dalle foglie più dure e lessateli in
acqua salata. Prima di metterli nella pastella N. 156 asciugateli e
infarinateli.

168. Carote fritte

Queste carote possono servire di contorno a un fritto, quando non ci
sono più gli zucchini.

Senza sbucciarle tagliatele a filetti sottili lunghi un dito, salatele
e dopo qualche ora, prese su così umide, passatele nella farina e,
scosse da questa, mettetele nell'uovo, rivoltatele nel medesimo e,
presi con le dita i filetti a uno a uno, gettateli in padella.

169. Fritto di pesche

Prendete pesche burrone non tanto mature, tagliatele a spicchi non
troppo grossi e, come le mele e i finocchi, avvolgetele nella pastella
N. 156 e spolverizzatele di zucchero dopo cotte. Non è necessario
sbucciarle.

170. Fritto di semolino

  Semolino di grana fine, grammi 70 a 80.
  Latte, decilitri 3.
  Uova, N. 1.
  Zucchero, tre cucchiaini.
  Burro, quanto una noce.
  Sale, un pizzico.
  Odore di scorza di limone.

Ponete il latte al fuoco col burro e lo zucchero e quando comincia
a bollire versate il semolino a poco a poco, girando in pari tempo
il mestolo. Salatelo e scocciategli dentro l'uovo; mescolate e
quando l'uovo si è incorporato levate il semolino dal fuoco e
distendetelo sopra a un vassoio unto col burro o sulla spianatoia
infarinata, all'altezza di un dito. Tagliatelo a mandorle e mettetelo
prima nell'uovo sbattuto poi nel pangrattato fine e friggetelo.
Spolverizzatelo di zucchero a velo, se lo desiderate più dolce, e
servitelo solo o, meglio, per contorno a un fritto di carne.

171. Pallottole di semolino

A me sembra che questo fritto riesca assai bene e che compensi la
fatica che si fa a pestarlo.

  Semolino, grammi 120.
  Burro, grammi 15.
  Farina di patate, una cucchiaiata colma, pari a gr. 25.
  Uova, uno intero e due rossi.
  Zucchero, un cucchiaino colmo.
  Odore di scorza di limone.
  Latte, decilitri 4.

Cuocete bene il semolino nel latte col detto zucchero, aggiungendo
il burro, l'odore e una presa di sale, quando lo ritirate dal fuoco.
Quando sarà ben diaccio pestatelo nel mortaio con le uova, prima i
rossi uno alla volta poi l'uovo intero. Versate per ultima la farina
di patate, lavorando molto col pestello il composto. Versatelo poi in
un piatto e gettatelo in padella a cucchiaini per ottener le pallottole
alquanto più grosse delle noci, che servirete spolverizzate di zucchero
a velo quando avranno perduto il forte calore.

È un fritto leggiero, delicato e di bell'aspetto.

172. Frittelle di polenta alla lodigiana

  Latte, mezzo litro.
  Farina gialla, grammi 100.

Fatene una polenta e, prima di ritirarla dal fuoco, salatela; così a
bollore versatela sulla spianatoia e con un coltello da tavola intinto
nell'acqua distendetela alla grossezza di mezzo dito scarso. Diaccia
che sia, servendovi dello stampino della ricetta N. 182, o di altro
consimile, tagliatene tanti dischi che riusciranno 30 o 32 se vi
aggiungete i ritagli impastandoli e stiacciandoli con le mani. Questi
dischi appaiateli, mettendovi in mezzo una fettina di gruiera, per
ottenere così da 15 a 16 frittelle. Frullate ora due uova, chè tante
occorrono per poterle dorare con queste e col pangrattato, e friggetele
nello strutto o nell'olio. Servitele calde per contorno a un arrosto.

173. Fegato di maiale fritto

Gli animali superiori sono forniti di una glandola biancastra (il
_pancreas_) che, collocata fra il fegato e la milza, sbocca col
suo condotto escretore nel duodeno. L'umor pancreatico, di natura
alcalina, vischioso come l'albumina, contribuisce con la bile, a
sciogliere le sostanze alimentari; ma la sua azione è più specialmente
rivolta a convertire le sostanze grasse in una emulsione che le rende
più digeribili. Codeste secrezioni, i succhi gastrici e la saliva
contribuiscono poi tutti insieme a compiere una digestione perfetta.
Per la sua somiglianza alle glandole salivari (le comuni animelle) e
pel suo delicato sapore, il _pancreas_ è conosciuto da molti col nome
di _animella del fegato_; in Toscana, quello del maiale, vien chiamato
_stomachino_.

A mio parere, per sentire il vero gusto del fegato di maiale bisogna
friggerlo naturale, a fette sottili, nel lardo vergine e mescolato
collo stomachino a pezzetti. In questa maniera va levato dalla padella
con un poco del suo unto, condito con sale e pepe e mentre è ancora
bollente gli va strizzato sopra un limone, il cui agro serve a smorzare
il grassume. Le fette sottili di fegato si possono anche infarinare
prima di friggerle.

174. Granelli fritti

Ho sentito dire che quando nella Maremma toscana viene il giorno della
castratura dei puledri, s'invitano gli amici ad un pranzo ove il piatto
che fa i primi onori è un magnifico fritto di granelli. Del sapore di
quelli non posso dir nulla non avendoli assaggiati, benchè del cavallo,
ed anche dell'asino, chi sa quante volte, senza saperlo, voi ed io ne
avremo mangiato.

Vi parlerò bensì di quelli di montone che per bontà non devono valer di
meno, perchè offrono un gusto come di animelle, ma più gentile ancora.

Lessateli in acqua salata, poi fate loro un'incisione superficiale
per il lungo onde togliere l'involucro esteriore che è composto,
come dicono i fisiologi, della tunica e dell'epididimo. Tagliateli a
filetti sottili, salateli ancora un poco, infarinateli bene, passateli
nell'uovo sbattuto e friggeteli.

175. Fritto composto alla bolognese

A questo fritto si potrebbe più propriamente dare il nome di
_crocchette fini_. Prendete un pezzo di magro di vitella di latte
stracottata, un piccolo cervello lessato o cotto nel sugo, e una
fettina di prosciutto grasso e magro. Tritate ogni cosa colla lunetta
e poi pestatela ben fine nel mortaio. Dopo aggiungete un rosso d'uovo
o un uovo intero, secondo la quantità, e un poco di _balsamella_ N.
137. Mettete il composto al fuoco e rimestando sempre lasciate che
l'uovo si cuocia. Aggiungete per ultimo parmigiano grattato, l'odore
della noce moscata, dei tartufi tritati finissimi e versatelo in un
piatto. Quando sarà ben diaccio fatene tante pallottole rotonde della
grossezza di una piccola noce e infarinatele. Poi mettetele nell'uovo e
dopo nel pangrattato finissimo, ripetendo per due volte l'operazione e
friggetele.

176. Fritto alla romana I

Mettete al fuoco un battutino di cipolla e burro, e quando sarà ben
colorito cuoceteci un pezzo di magro di vitella di latte condendolo con
sale e pepe. Allorchè la carne sarà rosolata bagnatela con marsala per
tirarla a cottura.

Pestatela nel mortaio e per rammorbidirla alquanto servitevi
dell'intinto rimasto, e se questo non basta aggiungete un gocciolo
di brodo e per ultimo un rosso d'uovo; ma badate che il composto deve
rimaner sodettino.

Ora prendete delle cialde, ossia ostie, non troppo sottili, e
tagliatele a quadretti consimili a quelli che usano i farmacisti per le
presine.

Frullate un uovo e la chiara rimasta; poi prendete su con le dita
un'ostia, intingetela nell'uovo e posatela sopra uno strato di
pangrattato; sulla medesima ponete tanto composto quanto una piccola
noce, intingete nell'uovo un'altra ostia, fatela toccare il pangrattato
da una sola parte, cioè da quella che deve rimanere all'esterno, e con
essa coprite il composto appiccicandola all'ostia sottostante, panatela
ancora, se occorre, e mettete il pezzo da parte, ripetendo l'operazione
fino a roba finita.

Friggetelo nell'olio o nel lardo e servite questo fritto come piatto di
tramesso. Con grammi 200 di carne senz'osso, otterrete una ventina di
questi bocconi.

177. Fritto alla romana II

Questo fritto potrete farlo quando avrete d'occasione un petto di
pollo arrostito e, per una quantità all'incirca eguale all'antecedente,
eccovi le proporzioni:

  Petto di pollo, grammi 50.
  Lingua salata, grammi 40.
  Prosciutto grasso e magro, grammi 30.
  Parmigiano, una cucchiaiata.
  Un piccolo tartufo o, mancando questo, odore di noce moscata.

Al pollo levate la pelle e tagliatelo a piccolissimi dadi e così pure
la lingua e il prosciutto; il tartufo a fettine.

Fate una _balsamella_ con: latte, decilitri 2; burro, grammi 30;
farina, grammi 30.

Quando questa sarà cotta versateci gl'ingredienti suddetti e lasciatela
diacciar bene per servirvene usando le ostie come nel precedente.

178. Frittelle di riso I

  Latte, mezzo litro.
  Riso, grammi 100.
  Farina, grammi 100.
  Uva sultanina, grammi 50.
  Pinoli tritati alla grossezza del riso, grammi 15.
  Uova, tre rossi e una chiara.
  Burro, quanto una noce.
  Zucchero, due piccoli cucchiaini.
  Rhum, una cucchiaiata.
  Odore di scorza di limone.
  Lievito di birra, grammi 30.
  Un pizzico di sale.

Preparate il lievito di birra come pei Krapfen N. 182, intridendolo con
grammi 40 della detta farina.

Cuocete il riso nel latte in modo che riesca sodo e però lasciate da
parte alquanto latte per aggiungerlo se occorre; ma per evitare che si
attacchi, rimestate spesso e ritirate la cazzaruola sopra un angolo del
fornello.

Tolto dal fuoco e tiepido che sia versateci il lievito già rigonfiato,
le uova, il resto della farina, cioè i 60 grammi rimasti, i pinoli, il
rum, e un altro po' di latte se occorre; dopo averlo lavorato alquanto,
uniteci l'uva e rimettete la cazzaruola vicino al fuoco onde lieviti
a moderatissimo calore tutto il composto. Quando avrà rigonfiato,
gettatelo in padella a cucchiaiate per formar frittelle che riusciranno
grosse e leggiere. Spolverizzatele di zucchero a velo quando avranno
perduto il primo bollore e servitele calde.

179. Frittelle di riso II

Queste sono più semplici delle descritte al numero precedente e
riescono anch'esse buone e leggiere.

Cuocete molto, o meglio moltissimo, in mezzo litro circa di latte,
grammi 100 di riso dandogli sapore e grazia con burro quanto una noce,
poco sale, un cucchiaino scarso di zucchero e l'odore della scorza di
limone. Diaccio che sia aggiungete una cucchiaiata di rum, tre rossi
d'uovo e grammi 50 di farina. Mescolate bene e lasciate riposare il
composto per diverse ore. Allorchè sarete per friggerlo montate le
chiare quanto più potete, aggiungetele mescolando adagio e gettatelo in
padella a cucchiaiate. Spolverizzatele al solito di zucchero a velo e
servitele calde.

180. Frittelle di semolino

  Latte, mezzo litro.
  Semolino, grammi 130.
  Burro, quanto una noce.
  Rhum, una cucchiaiata.
  Odore di scorza di limone.
  Sale, quanto basta.
  Uova, N. 3.

Cuocete il semolino nel latte, salatelo quando è cotto e, diaccio che
sia, aggiungete le uova e il rum. Friggetele nell'olio o nel lardo e
mandatele in tavola spolverizzate di zucchero a velo.

Questa quantità può bastare per quattro o cinque persone.

181. Frittelle di tondone

Se non sapete cosa sia un tondone, chiedetelo a Stenterello che ne
mangia spesso perchè gli piace.

  Farina, grammi 250.
  Uova, N. 6.
  Acqua, decilitri 3.
  Un pizzico di sale.
  Odore di scorza di limone.

Stemperate la farina con la detta acqua versata a poco per volta e
salatela. Gettate questo intriso in padella per cuocerlo in bianco con
burro, olio o lardo e quando è assodato da una parte voltatelo con un
piatto dall'altra, ed eccovi il tondone.

Ora pestatelo nel mortaio con l'odore suddetto e rammorbiditelo con le
uova: due a un tratto, le altre quattro una alla volta con le chiare
montate, lavorando molto il composto.

Friggetelo a cucchiaiate per ottener le frittelle che, gonfiando molto,
prendono l'aspetto di bombe. Spolverizzatele di zucchero a velo.

Al composto potete unire, piacendovi, grammi 100 di uva malaga, ma
allora questa tenetela prima in molle per ventiquattr'ore nell'acqua
fresca e dopo toglietele i semi. Potranno bastare per sei persone, o
per quattro se fate la metà della dose.

182. Krapfen I

Proviamoci di descrivere il piatto che porta questo nome di
_tedescheria_ ed andiamo pure in cerca del buono e del bello in
qualunque luogo si trovino; ma per decoro di noi stessi e della patria
nostra non imitiamo mai ciecamente le altre nazioni per solo spirito di
_stranieromania_.

  Farina d'Ungheria, grammi 150.
  Burro, grammi 40.
  Lievito di birra, quanto una grossa noce.
  Uova, uno intero e un rosso.
  Zucchero, un cucchiaino.
  Sale, una buona presa.

   [Illustrazione: Circonferenza esterna — NdT: Ø 49 mm
   nell'illustrazione originale]

Prendete un pugno della detta farina, ponetela sulla spianatoia e,
fattale una buca in mezzo, stemperateci dentro il lievito di birra
con latte tiepido e formatene un pane di giusta sodezza, sul quale
inciderete un taglio in croce per poi conoscer meglio se ha rigonfiato.
Ponete questo pane in un tegamino o in una cazzarolina nel cui fondo
sia un sottilissimo strato di latte, copritela e lasciatela vicino al
fuoco onde il pane lieviti a moderatissimo calore: vedrete che basterà
una ventina di minuti. Lievitato che sia mettetelo in mezzo alla farina
rimasta ed intridetela colle uova, col burro liquefatto, collo zucchero
e col sale. Se questo pastone riesce troppo morbido, aggiungete tanta
farina da ridurlo in modo che si possa distendere col matterello alla
grossezza di mezzo dito. Così avrete una stiacciata dalla quale con
un cerchio di latta taglierete tanti dischi della grandezza di quello
soprassegnato.

Ammesso che ne facciate 24, prendete un uovo o altro arnese di forma
consimile e colla punta del medesimo pigiate nel mezzo di ognuno
dei dischi per imprimergli una buca. In 12 di detti dischi ponete un
cucchiaino di un battutino tirato col sugo e la _balsamella_, composto
di fegatini, animelle, prosciutto, lingua salata, odore di tartufi o di
funghi, il tutto tagliato a piccoli dadi. Bagnate i dischi all'intorno
con un dito intinto nell'acqua e sopra ciascuno sovrapponete un altro
disco dei 12 rimasti vuoti; quando saranno tutti coperti premete sopra
ai medesimi un altro cerchio di latta di dimensione eguale a quello qui
delineato, onde si formi un'incisione tutto all'ingiro.

   [Illustrazione: Incisione interna — NdT: Ø 35 mm
   nell'illustrazione originale]

Ora che avete questi 12 pasticcini ripieni bisogna lievitarli, ma a
lieve calore, e ciò otterrete facilmente ponendoli vicino al fuoco, o
dentro a una stufa. Quando saranno rigonfiati bene friggeteli nel lardo
o nell'olio in modo che sieno ricoperti dall'unto e serviteli caldi
come fritto o piatto di tramesso, il quale, per la sua apparenza e
bontà sarà giudicato piatto di cucina fine.

Se volete che servano per dolce non avrete altro a fare che riempirli
di una crema alquanto soda o di conserva di frutta, spolverizzandoli,
dopo cotti, di zucchero a velo.

Per un'altra ricetta di questi _Krapfen_, vedi il N. 562.

183. Bombe e pasta siringa

Questa ricetta che può servire ugualmente bene per le bombe e per la
pasta siringa, è un po' faticosa, ma non è di difficile esecuzione.

  Acqua, grammi 150.
  Farina d'Ungheria o finissima, grammi 100.
  Burro, quanto una noce.
  Sale, una presa.
  Odore di scorza di limone.
  Uova, N. 2 e un rosso.

   [Illustrazione: NdT: Ø 50 mm nell'illustrazione originale]

Mettete al fuoco l'acqua col burro e il sale e quando bolle versate la
farina tutta a un tratto e rimestatela forte. Tenete la pasta sul fuoco
fino a che la farina sia ben cotta (10 minuti) rimovendola sempre;
poi levatela dalla cazzaruola e stiacciatela alla grossezza di un dito
perchè si diacci bene. Cominciate a lavorarla per tempo da prima con
un rosso d'uovo e quando l'ha incorporato aggiungete una chiara ben
montata, poi un altro rosso e, lavorandola sempre col mestolo, un'altra
chiara montata e così di seguito se la dose fosse doppia o tripla della
presente. A forza di lavorarlo il composto deve riuscire in ultimo
fine come un unguento. Se si tratta di bombe gettatelo in padella a
cucchiaini dandogli la forma rotonda; se desiderate la pasta siringa
fatelo passare per la canna a traverso a un disco stellato, come la
figura riportata qui sopra, e tagliatelo via via alla lunghezza di 9
a 10 centimetri. Quando avrà perduto il primo bollore spolverizzatela
di zucchero a velo. Il doppio di questa dose potrà bastare per otto o
dieci persone.

Queste bombe possono anche servire come fritto composto praticandovi
una piccola incisione quando son cotte per introdur nell'interno un
poco di battuto delicato di carne; ma allora non vanno spolverizzate di
zucchero.

184. Bombe composte

Queste bombe devono essere scoppiate la prima volta a Bologna. La
carica che contengono di cacio e mortadella me lo fanno supporre.
Comunque sia, aggraditele perchè fanno onore all'inventore.

  Acqua, grammi 180.
  Farina, grammi 120.
  Formaggio gruiera, grammi 30.
  Burro, quanto una noce.
  Mortadella di Bologna, grammi 30.
  Uova, N. 3.
  Un pizzico di sale.

Mettete l'acqua al fuoco col burro e col sale e quando comincia a
bollire gettate in essa il formaggio a pezzettini e subito la farina
tutta in un tratto rimestando forte. Tenete la pasta al fuoco 10
minuti circa rimuovendola sempre, poi lasciatela diacciare. Lavoratela
moltissimo ed a riprese col mestolo gettandovi un uovo per volta,
prima il rosso poi la chiara montata, e quando sarete per friggerla
aggiungete la mortadella a dadi larghi un centimetro e grossettini.
Qualora l'impasto riuscisse un po' troppo sodo per la qualità della
farina, o perchè le uova erano piccole, aggiungetene un altro e ne
otterrete tante che basteranno per sei persone. Se queste bombe sono
venute bene, le vedrete gonfiare e rimaner vuote dentro, ma ci vuol
forza in chi le lavora.

Servitele calde per contorno a un fritto di carne o di fegato, oppure
miste a qualunque altro fritto.

185. Bombe di semolino

  Latte, 3 decilitri, pari a grammi 300.
  Semolino di grana fine, grammi 130.
  Burro, quanto una noce.
  Zucchero, un cucchiaino.
  Sale, quanto basta.
  Odore di scorza di limone.
  Uova, N. 3.

Mettete al fuoco il latte col burro e lo zucchero e quando comincia
a bollire versate il semolino a poco a poco onde non abbia a far
bozzoli. Tenetelo sul fuoco fino a che non sia ben sodo, agitandolo
sempre col mestolo perchè non si attacchi al fondo. Ritiratelo dal
fuoco, salatelo e subito scocciategli dentro il primo uovo, poi quando
sarete per friggerlo, gli altri due, uno alla volta, montando le chiare
e lavorandolo sempre molto col mestolo. Quando lo gettate in padella
dategli la forma di pallottole le quali rigonfieranno per divenir bombe
leggerissime che vanno spolverizzare di zucchero a velo, perduto che
abbiano il forte calore. Usate fuoco leggiero e dimenate la padella.

186. Carciofi fritti

Questo è un fritto molto semplice; ma pure, pare incredibile, non tutti
lo sanno. fare. In alcuni paesi lessano i carciofi prima di friggerli,
il che non va bene: in altri li avvolgono in una pastella la quale non
solo non è necessaria, ma leva al frutto il suo gusto naturale. Eccovi
il metodo usato in Toscana che è il migliore. Colà, facendosi grande
uso ed abuso di legumi ed erbaggi, si cucinano meglio che altrove.

Prendete, per esempio, due carciofi, nettateli dalle foglie coriacee,
spuntateli, mondatene il gambo e tagliateli in due parti; poi questi
mezzi carciofi tagliateli a spicchi o per meglio dire a fette da
cavarne 8 o 10 per carciofo anche se non è molto grosso. Di mano in
mano che li tagliate, gettateli nell'acqua fresca e quando si saranno
ben rinfrescati, levateli ed asciugateli così all'ingrosso o spremeteli
soltanto, gettandoli subito nella farina perchè vi resti bene
attaccata.

Montate a mezzo la chiara di un uovo, chè uno solo basta per due
carciofi, poi nella chiara mescolate il torlo e salatelo. Mettete
i carciofi in un vagliettino per scuoterne la farina superflua e
dopo passateli nell'uovo, mescolate e lasciateceli qualche poco onde
l'uovo s'incorpori. Gettate i pezzi a uno a uno in padella con l'unto
a bollore e quando avranno preso un bel colore dorato levateli e
mandateli in tavola con spicchi di limone perchè, come ognun sa, l'agro
sui fritti che non sono dolci dà sempre grazia ed eccitamento al buon
bere. Se desiderate che i carciofi restino bianchi, è meglio friggerli
nell'olio e strizzare mezzo limone nell'acqua quando li mettete in
molle.

187. Cotolette di carciofi

Certe signore si dolevano di non trovare nel mio libro questo fritto,
ed eccole appagate.

Prendete due carciofi grossi, nettateli dalle foglie dure e raschiatene
il gambo, poi lessateli, ma non troppo, e così bollenti tagliateli
per il lungo in cinque fette ciascuno, lasciandoci un po' di gambo, e
conditeli con sale e pepe.

Fate una balsamella così:

  Farina, grammi 30.
  Burro, grammi 30.
  Parmigiano grattato, grammi 20.
  Latte, decilitri 2.

Tolta dal fuoco mescolateci un rosso d'uovo, il parmigiano e una presa
di sale, e prese su ad una ad una pel gambo le fette dei carciofi
immergetele nella _balsamella_, distendetele su un vassoio e, con un
cucchiaio, ricopritele con la balsamella rimasta. Dopo diverse ore,
quando saranno ben diacce, doratele con un uovo frullato, impanatele e
friggetele nell'olio o nello strutto.

188. Zucchini fritti I

Gli zucchini fritti bene piacciono generalmente a tutti e si prestano a
meraviglia per rifiorire o contornare un altro fritto qualunque.

Prendete zucchini di forma allungata della dimensione di un dito e più;
lavateli e tagliateli a filetti larghi un centimetro o meno, levate
loro una parte del midollo e salateli non troppo. Dopo un'ora o due da
questa preparazione scolateli dall'acquosità che hanno gettata e, senza
asciugarli punto, buttateli nella farina e da questa nel vagliettino,
scuotendoli bene dalla farina superflua; subito dopo gettateli in
padella ove l'unto, olio o lardo che sia, si trovi in abbondanza e
bollente. Da principio non li toccate per non romperli e solo quando
si sono assodati rimuoveteli colla mestola forata e levateli quando
cominciano a prendere colore.

Si possono anche cucinare come i carciofi in teglia del N. 246, ma
allora bisogna tagliarli a fette rotonde e prepararli come quelli da
friggere.

189. Zucchini fritti II

Questi riusciranno migliori e più appariscenti di quelli della
ricetta antecedente. Prendete zucchini grandi e grossi da non potersi
abbrancare con una mano. Sbucciateli per rendere il fritto più bello,
apriteli in due parti per il lungo e levate loro il midollo in quella
parte che mostrano i semi. Poi tagliateli a strisce lunghe e sottili,
larghe un dito buono e poneteli col sale a far l'acqua lasciandoveli
per qualche ora. Quando sarete per friggerli prendeteli su con
ambedue le mani e stringeteli forte per ispremerne l'acqua che ancora
contengono, poi gettateli nella farina sciogliendoli colle dita, indi
nel vagliettino e buttateli subito in padella con molto unto.

190. Ciambelline

Anche questo piatto, se non si vede manipolare, è difficile che riesca
bene; mi proverò a descriverlo, ma non garantisco di farmi capire. A me
queste ciambelline furono insegnate col nome di _beignets_; ma la loro
forma mi suggerisce quello più proprio di _ciambelline_, e per tali ve
le offro.

Mettete al fuoco in una cazzaruola grammi 180 di acqua, un pezzetto
di burro quanto una grossa noce, due cucchiaini di zucchero e un
pizzico di sale. Quando il liquido bolle, stemperateci grammi 120
di farina gettandola tutta a un tratto onde non si formino bozzoli e
dimenate subito col mestolo. Levatela presto dal fuoco e mentre è così
a bollore scocciate nella medesima un uovo e mescolate forte finchè
sia bene incorporato; poi ad intervalli, quando il composto è diaccio,
aggiungete altre due uova lavorando sempre e molto col mestolo finchè
sia ben mantecato; e ciò si conosce dall'azione del mestolo stesso,
il quale, nei vuoti che lascia, si tira dietro un sottil velo di
pasta. Datele l'odore di vainiglia e preparate sulla spianatoia una
certa quantità di farina sulla quale verserete la detta pasta. Allora
cominciate a palparla colle mani imbrattate nella stessa farina e
avvoltolatevela entro in modo che della farina se ne appropri tanta da
rendersi maneggevole, ma però morbida alquanto.

Dividete questo pastone in 16 o 18 parti, formando tante pallottole che
riusciranno grosse poco più di una noce: ad ognuna di queste pallottole
fate un buco in mezzo premendole colla punta di un dito contro la
spianatoia e girandole sopra sè stesse; rivoltatele e fate altrettanto
dalla parte opposta onde il buco diventi largo ed aggraziato; così
queste pallottole prenderanno la forma di ciambelline. Ora mettete al
fuoco un vaso d'acqua di bocca larga, e quando l'acqua sarà ben calda,
ma non bollente, gettatevi le ciambelline a tre o quattro per volta.
Se si attaccano al fondo sollevatele leggermente colla mestola forata,
voltatele ed allorchè vengono a galla levatele asciutte e ponetele
sopra un pannolino, poi colla punta di un coltello, fate ad ognuna giro
giro, tanto dalla parte esterna che interna, un'incisione od anche due
a una certa distanza, perchè possan rigonfiar meglio.

In questo stato potrete lasciarle anche per delle ore se vi fa comodo.
Friggetele con molto unto, lardo od olio che sia, a fuoco lento,
dimenando spesso la padella; se saranno venute bene le vedrete crescere
a un volume straordinario, restando asciutte. Calde ancora, ma non
bollenti, spolverizzatele di zucchero a velo e servitele, augurandosi
lo scrivente che esse, per la loro bontà ed eleganza di forma, siano
gustate da bocche gentili e da belle e giovani signore; e così sia.

191. Donzelline

  Farina, grammi 100.
  Burro, quanto una noce.
  Latte, quanto basta.
  Un pizzico di sale.

Formatene un intriso nè troppo sodo, nè troppo morbido, lavoratelo
molto colle mani sulla spianatoia e tiratene una sfoglia della
grossezza di uno scudo. Tagliatela a piccole mandorle, friggetela nel
lardo o nell'olio, e la vedrete gonfiare, riuscendo tenera e delicata
al gusto.

Così avrete le donzelline, che vanno spolverizzare con zucchero a velo
quando non saranno più bollenti.

192. Fritto di chifels

È un fritto di poco conto, ma per contorno a un fritto di carne può
servire da pane.

  Chifels, N. 2.
  Latte, decilitri 2.
  Zucchero, grammi 20.

Levate le punte ai chifels e tagliateli a rotelline grosse un
centimetro che collocherete sopra un vassoio. Ponete il latte al fuoco
col detto zucchero e quando sarà a bollore versatelo sulle medesime
per inzupparle non molto. Diacce che sieno bagnatele in due uova
frullate, panatele e friggetele. Per signore facili a contentarsi
possono servire come piatto dolce, se date loro l'odore della vainiglia
spolverizzandole, dopo cotte, di zucchero a velo.

193. Amaretti fritti

Prendete 20 amaretti piccoli, bagnateli leggermente, onde non
rammolliscano troppo, di rum o di cognac, involtateli nella pastella
del N. 156, che è dose bastante, e friggeteli nello strutto, nel burro
o nell'olio. Spolverizzateli leggermente di zucchero a velo e serviteli
caldi.

Non è fritto da fargli le furie e da andarlo a cercare; ma può servir
di compenso quando capiti il caso.

194. Crescente

Che linguaggio strano si parla nella dotta Bologna!

I tappeti (da terra) li chiamano _i panni_; i fiaschi, i fiaschetti (di
vino), _zucche, zucchette_; le animelle, _i latti_. Dicono _zigàre_ per
piangere, e ad una donna malsana, brutta ed uggiosa, che si direbbe
una calìa o una scamonea, danno il nome di _sagoma_. Nelle trattorie
poi trovate la _trifola_, la _costata_ alla fiorentina ed altre
siffatte cose da spiritare i cani. Fu là, io credo, che s'inventarono
le _batterie_ per significare le corse di gara a baroccino o a sediolo
e dove si era trovato il vocabolo _zona_ per indicare una corsa
in tranvai. Quando sentii la prima volta nominare la _crescente_,
credei si parlasse della luna; si trattava invece della schiacciata,
o focaccia, o pasta fritta comune che tutti conoscono e tutti sanno
fare, con la sola differenza che i Bolognesi, per renderla più tenera
e digeribile, nell'intridere la farina coll'acqua diaccia e il sale,
aggiungono un poco di lardo.

Pare che la stiacciata gonfi meglio se la gettate in padella coll'unto
a bollore, fuori del fuoco.

Sono per altro i Bolognesi gente attiva, industriosa, affabile e
cordiale e però, tanto con gli uomini che con le donne, si parla
volentieri, perchè piace la loro franca conversazione. Codesta, se io
avessi a giudicare, è la vera educazione e civiltà di un popolo, non
quella di certe città i cui abitanti son di un carattere del tutto
diverso.

Il Boccaccio in una delle sue novelle, parlando delle donne bolognesi,
esclama:

«O singolar dolcezza del sangue bolognese! quanto se' tu sempre stata
da commendare in così fatti casi! (_casi d'amore_) mai di lagrime nè di
sospir fosti vaga; e continuamente a' prieghi pieghevole e agli amorosi
desiderio arrendevol fosti; se io avesse degne lodi da commendarti, mai
sazia non se ne vedrebbe la voce mia».

195. Crescioni

   [Illustrazione: Crescioni — NdT: Ø 80 mm nell'illustrazione
   originale]

Perchè si chiamino _crescioni_ e non tortelli di spinaci vattel'a
pesca. So che si lessano degli spinaci secondo l'uso comune, cioè
senz'acqua e, spremuti bene, si mettono, tagliati all'ingrosso, in
umido con un soffritto di olio, aglio, prezzemolo, sale e pepe; poi
si aggraziano con un po' di sapa e con uva secca, a cui siano stati
levati gli acini. In mancanza della sapa e dell'uva secca si supplisce
con lo zucchero e l'uva passolina. Poi questi spinaci, così conditi,
si chiudono nella pasta matta N. 153 intrisa con qualche goccia d'olio,
tirata a sfoglia sottile e tagliata con un disco all'incirca di quello
segnato nella pagina antecedente. Questi dischi si piegano in due per
far prender loro la forma di mezza luna, si stringe bene la piegatura e
si friggono nell'olio. Servono come piatto di tramesso.

196. Crocchette

Si possono fare con ogni sorta di carne avanzata e si preparano come
le polpette del N. 314, senza però l'uva passolina e i pinoli. Invece
si può dar loro, piacendo, l'odore dell'aglio unendovi anche qualche
foglia di prezzemolo. A queste crocchette convien meglio dare la forma
a rocchetti e generalmente si mangiano soltanto fritte.

197. Crocchette di animelle

Prendete grammi 150 di animelle, cuocetele nel sugo oppure con un
battutino di cipolla e burro, e conditele con sale, pepe e l'odore
della noce moscata. Poi tagliatele a piccoli dadi e mescolatele a due
cucchiaiate di _balsamella_ piuttosto soda aggiungendo un rosso d'uovo
e un buon pizzico di parmigiano. Prendete su il composto a piccole
cucchiaiate, versatelo nel pangrattato dandogli la forma bislunga ad
uso rocchetto. Dopo immergetele nell'uovo sbattuto, poi un'altra volta
nel pangrattato e friggetele. Potrete renderle di gusto più grato se
nel composto aggiungete prosciutto grasso e magro, lingua salata a
piccoli dadi e se, invece della noce moscata, date loro l'odore dei
tartufi a pezzettini.

Col suddetto quantitativo di animelle otterrete dieci o dodici
crocchette le quali potete unire ad altra qualità di fritto per fare un
piatto di fritto misto.

198. Crocchette di riso semplici

  Latte, mezzo litro.
  Riso, grammi 100.
  Burro, grammi 20.
  Parmigiano grattato, grammi 20.
  Uova, N. 2.

Cuocete molto sodo il riso nel latte, e a mezza cottura aggiungete il
burro e salatelo. Levatelo dal fuoco, versateci il parmigiano e così a
bollore scocciateci dentro un uovo mescolando subito per incorporarlo.
Quando sarà ben diaccio prendetelo su a cucchiaiate ed involtatelo nel
pangrattato dandogli forma cilindrica; con questa dose otterrete dodici
crocchette. Frullate l'uovo rimasto, gettateci dentro le crocchette a
una a una, involtatele di nuovo nel pangrattato e friggetele.

Si possono servir sole; ma meglio accompagnate con altra qualità di
fritto.

199. Crocchette di riso composte

Servitevi della ricetta antecedente e mescolate framezzo al riso,
quando sarà cotto e dosato, le rigaglie di un pollo tirate a cottura
con burro e sugo, e se questo vi manca, supplite con un battutino di
cipolla.

Le rigaglie tagliatele dopo cotte alla grossezza di un cece.

200. Crocchette di patate

  Patate, grammi 300.
  Burro, grammi 30.
  Parmigiano grattato, grammi 20.
  Rossi d'uovo, N. 2.
  Zucchero, un cucchiaino.
  Odore di noce moscata.

Le patate sbucciatele e se sono grosse tagliatele in quattro parti e
mettetele a bollire in acqua salata per passarle dallo staccio asciutte
quando saranno cotte ed ancora bollenti. Al passato aggiungete il
burro, sciolto d'inverno, e tutto il resto, mescolando.

Lasciate che il composto diacci bene, dividetelo in dieci o dodici
parti e, sopra uno strato leggiero di farina, date loro la forma di
rocchetto per ottener le crocchette. Frullate un uovo e nel medesimo
immergetele ad una ad una, panatele e friggetele in olio o lardo onde
servirle per contorno a un fritto di carne o ad un arrosto.

201. Pallottole di patate ripiene

  Patate, grammi 300.
  Parmigiano, due cucchiaiate ben colme.
  Uova, N. 2.
  Odore di noce moscata.
  Farina, quanto basta.

Lessate le patate, sbucciatele e passatele calde dallo staccio sopra a
un velo di farina. Fate una buca sul monte delle patate, salatele, date
loro l'odore della noce moscata e versateci le uova e il parmigiano.
Poi, con meno farina che potete, formatene un pastone morbido e
lungo che dividerete in 18 parti e ad ognuna di queste, con le dita
infarinate, fate una piccola buca per riempirla con un battuto di
carne. Tirateci sopra i lembi per coprirlo e, con le mani infarinate,
formate palle rotonde che friggerete nello strutto o nell'olio,
mandandole in tavola per contorno a un fritto di carne.

È un piatto appariscente, buono e di poca spesa perchè il ripieno
potete formarlo anche con le rigaglie di una sola gallina, quando vi
capita, se vi comprenderete la cresta, il ventriglio lessato prima e
le uova non nate tirate a cottura con un piccolo battutino di cipolla e
burro, unendovi dopo una fettina di prosciutto grasso e magro tagliato
a dadini e tutto il resto tritato.

Se non avete la gallina formate il ripieno in altra maniera.

202. Perine di riso

  Riso, grammi 100.
  Latte, mezzo litro.
  Burro, poco più di una noce.
  Parmigiano, un buon pizzico.
  Uova, N. 1.

Cuocete il riso ben sodo nel latte aggiungendovi il burro e, quando
è cotto, salatelo ed aspettate che abbia perduto il forte calore per
scocciarvi l'uovo e mettervi il parmigiano. Tirate poi a cottura due
fegatini di pollo e due animelle di agnello, facendone un umidino
delicato, e dategli l'odore della noce moscata; tagliatelo a pezzetti
grossi meno di una nocciuola e uniteci dei pezzetti di prosciutto, di
tartufi o di funghi che gli donano molta grazia.

   [Illustrazione: Bocca del piccolo imbuto — NdT: Ø 47 mm
   nell'illustrazione originale]

Per dare a questo riso ripieno la forma di perette fatevi fare un
imbutino di latta del quale vi disegnerei la forma e la grandezza, se
ne fossi capace, ma non conoscendo il disegno contentatevi del cerchio
qui delineato che ne rappresenta la bocca, la parte opposta della quale
termina col suo cannoncino che ha due centimetri di lunghezza. Ungetelo
col burro liquido e spolverizzatelo di pangrattato fine, poi riempitelo
per metà di riso, poneteci due o tre pezzetti dell'umido descritto
e finite di riempirlo con altro riso. Formata la pera, per estrarla
soffiate dal cannoncino, ripetendo l'operazione finchè avrete roba. Già
s'intende che per friggerle queste perette bisogna dorarle con uova e
pangrattato.

203. Fritto negli stecchini

  Fegatini grossi di pollo, N. 2.
  Lingua salata, grammi 40.
  Gruiera, grammi 40.

I fegatini cuoceteli nel burro e conditeli con sale e pepe. Dopo cotti
tagliateli in 12 pezzetti e lo stesso fate del gruiera e della lingua.
Prendete 12 stecchini da denti ed infilate nei medesimi i suddetti 36
pezzi; prima la lingua, in mezzo il gruiera e in cima il fegatino a
una certa distanza tra loro. Poi, servendovi della _balsamella_ del N.
220 intonacate con la medesima i tre pezzetti in modo che restino ben
coperti; indi passateli nell'uovo frullato, panateli e friggeteli.

Potete ai detti ingredienti aggiungere, volendo, pezzetti di animelle
cotte come i fegatini e pezzetti di tartufi crudi.

204. Agnello in frittata

Spezzettate una lombata d'agnello, che è la parte che meglio si presta
per questo piatto, e friggetela nel lardo vergine; poco basta, perchè
in quel posto la carne è piuttosto grassa. A mezza cottura condite
l'agnello con sale e pepe e quando sarà totalmente cotto versateci
quattro o cinque uova frullate e leggermente condite anch'esse con sale
e pepe. Mescolate, badando che le uova assodino poco.

205. Pollo dorato I

Prendete un pollastro giovane, vuotatelo, levategli la testa e le
zampe, lavatelo bene e tenetelo nell'acqua bollente per un minuto.
Poi tagliatelo a pezzi nelle sue giunture, infarinatelo, conditelo con
sale e pepe e versategli sopra due uova frullate. Dopo mezz'ora almeno
di infusione involtate i pezzi nel pangrattato, ripetendo per due
volte l'operazione se occorre e cuoceteli a brace in questa maniera:
prendete una _sautè_ o una teglia di rame stagnata, ponete in essa
olio, o meglio lardo vergine, e quando comincia a grillettare buttate
giù i pezzi del pollo facendoli rosolare da ambedue le parti a moderato
calore onde la cottura penetri nell'interno. Serviteli bollenti
con spicchi di limone. L'ala di tacchino, che lessa è la parte più
delicata, si presta egualmente bene per essere tagliata a pezzetti e
così cucinata.

La punta del petto e le zampe dei polli, compreso il tacchino, possono
darvi una norma della tenerezza delle loro carni perchè, quando
invecchiano, la punta del petto indurisce e non cede alla pressione
delle dita, e le zampe, da nere che erano, si fanno giallastre.

206. Pollo dorato II

Dopo averlo trattato come il precedente, tagliatelo a pezzi più
piccoli, infarinatelo, immergetelo in due uova frullate e salate a
buona misura; friggetelo in padella, conditelo ancora un poco con sale
e pepe, e servitelo con spicchi di limone.

207. Petti di pollo alla scarlatta

Da un petto di cappone o di una grossa pollastra potrete cavare
sei fette sottili, che in un pranzo basteranno per quattro o cinque
persone. Cuocetele col burro e conditele con sale e pepe.

Fate una _balsamella_ con: burro, grammi 20; farina, grammi 40; latte,
decilitri 2.

Quando è cotta uniteci grammi 50 di lingua salata tritata fine con la
lunetta e, diaccia che sia, spalmate con la medesima i petti di pollo
da tutte le parti. Tuffateli poi nell'uovo frullato, un solo uovo sarà
sufficiente, panateli e rosolateli nel burro o nel lardo alla _sautè_,
e serviteli con spicchi di limone.

208. Pollo alla cacciatora

Trinciate una grossa cipolla e tenetela per più di mezz'ora nell'acqua
fresca, indi asciugatela e gettatela in padella con olio o lardo.
Quando è cotta mettetela da parte. Spezzettate un pollastro, friggetelo
nell'unto che resta e, rosolato che sia, uniteci la detta cipolla,
conditelo con sale e pepe e annaffiatelo con mezzo bicchiere di San
Giovese od altro vino rosso del migliore e alquanto sugo di pomodoro e,
dopo cinque minuti di bollitura, servitelo.

Vi avverto che non è piatto per gli stomachi deboli.

209. Pollo fritto coi pomodori

Ogni popolo usa per friggere quell'unto che si produce migliore nel
proprio paese. In Toscana si dà la preferenza all'olio, in Lombardia
al burro, e nell'Emilia al lardo che vi si prepara eccellente, cioè
bianchissimo, sodo e con un odorino di alloro che consola annusandolo.
Da ciò la strage inaudita, in quella regione, di giovani pollastri
fritti nel lardo, coi pomodori.

Nelle fritture di grasso io preferisco il lardo perchè mi sembra dia un
gusto più grato e più saporito dell'olio.

Il pollo si taglia a piccoli pezzi, si mette in padella così naturale
con sufficiente quantità di lardo, condendolo con sale e pepe. Quando
è cotto si scola dall'unto superfluo e vi si gettano i pomodori a
pezzetti dopo averne tolti i semi. Si rimesta continuamente finchè i
pomodori siensi quasi strutti e si manda in tavola.

210. Fegato col vino bianco

Il vino, come condimento, non è molto nelle mie grazie, ammenochè non
si tratti di vino da bottiglia e di certi piatti in cui è necessario
pel carattere loro speciale. Ma poichè i gusti sono tanti diversi, che
quel che non piace ad uno potrebbe piacere ad altri, eccovi un piatto
col vino.

Tagliate il fegato a fette sottili e così naturale friggetelo in
padella con olio e burro. Frullate in un pentolino un cucchiaio di
farina con vino bianco ottimo ed asciutto, per formare un intriso molto
liquido; quando il fegato sarà a due terzi di cottura versateglielo
sopra. Finite di cuocerlo e conditelo con sale e pepe.

211. Fegato alla cacciatora

Se il fegato fosse grammi 300 circa, trinciate tre grosse cipolle
e tenetele in molle nell'acqua fresca per un'ora o due. Sgrondata
dall'acqua, gettate la cipolla in padella per asciugarla; asciutta
che sia versateci il lardo per friggerla, e quando avrà preso il
color marrone uniteci il fegato tagliato a fette sottili. Lasciatelo
soffriggere alquanto, frammisto alla cipolla; versate poi nella padella
poco meno di mezzo bicchiere di vino rosso buono e dopo cinque minuti,
movendolo sempre, servitelo condito con sale e pepe. Non è piatto per
gli stomachi delicati.

212. Castagnole I

Questo piatto particolare alle Romagne, specialmente di carnevale, è, a
dir vero, di genere non troppo fine, ma può piacere.

Intridete sulla spianatoia una pasta soda con farina, due uova, una
cucchiaiata di fumetto, odore di scorza di limone e sale quanto basta.
Lavoratela molto e con forza colle mani come fareste del pane comune,
facendole a poco per volta assorbire una cucchiaiata di olio fine.
Per ultimo tiratela a bastoncini, tagliateli a pezzetti del volume
di una noce e gettateli subito in padella a lento fuoco dimenandola
continuamente. Cotte che sieno le _castagnole_, spolverizzatele di
zucchero a velo e servitele diaccie; chè sono migliori che calde.

Se invece di fumetto vi servirete di cognac o di acquavite, il che
sembra lo stesso, vi prevengo che non otterrete il medesimo effetto e
che rigonfieranno poco.

213. Castagnole II

Eccovi una seconda ricetta di _castagnole_. Provatele tutt'e due ed
attenetevi a quella che più vi garba.

  Uova, N. 2.
  Acqua, due cucchiaiate.
  Fumetto, due cucchiaiate.
  Burro, grammi 20.
  Zucchero, grammi 20.
  Un pizzico di sale.

Mettete in un vaso i rossi d'uovo, lo zucchero, il fumetto, l'acqua e
il sale. Mescolate, montate le chiare e con questi ingredienti e il
burro intridete tanta farina sulla spianatoia da formare un pastone
che si possa lavorar colle mani. Dimenatelo molto perchè si affini,
poi fatene delle pallottole grosse quanto una piccola noce e friggetele
come le antecedenti a fuoco lento e in molto unto.

214. Crema fritta I

  Amido, grammi 100.
  Zucchero, grammi 30.
  Burro, grammi 20.
  Latte, decilitri 4.
  Uova, due intere.
  Odore di scorza di limone.
  Sale, una presa.

Lavorate le uova collo zucchero, poi aggiungete l'amido ridotto in
polvere, la scorza di limone grattata, il latte versato a poco per
volta e il burro. Mettete il composto al fuoco rimestando continuamente
come fareste per una crema comune e quando sarà condensato da non
crescer più, gettate la presa di sale e versatelo in un vassoio o sopra
un'asse, distendendolo alla grossezza di un dito.

Tagliatelo a mandorle quando sarà ben diaccio, doratelo coll'uovo e
pangrattato, friggetelo nel lardo o nell'olio e servitelo caldo per
contorno ad altro fritto.

215. Crema fritta II

  Farina, grammi 100.
  Zucchero, grammi 20.
  Uova intere, N. 2.
  Latte, decilitri 5.
  Odore di vainiglia o di scorza di limone.

Per la cottura tenetela sul fuoco finchè la farina non abbia perduto il
crudo. In quanto al resto regolatevi come quella del numero precedente.
Metà dose, mista ad altro fritto, potrà bastare per quattro o cinque
persone.

216. Testicciuola d'agnello

La testicciuola d'agnello, quando non si voglia mangiar lessa, io non
conosco che due modi di cucinarla; fritta e in umido (vedi N. 321). Per
friggerla tanto sola che col cervello, vedi la Pastella per fritti di
carne, N. 157.

217. Coratella d'agnello alla bolognese

Tagliate il fegato a fettine e il pasto a pezzetti e così naturali
buttateli in padella con del lardo. Quando la coratella sarà quasi
cotta scolatela da tutto l'unto e gettatevi dentro un pezzetto di
burro; continuate a friggere e poco dopo versate in padella sugo di
pomodoro o conserva sciolta nell'acqua o nel brodo. Conditela con sale
e pepe, mandatela in tavola con questa sua salsa, e state sicuri che
sarà lodata.

218. Fritto d'agnello alla bolognese

Il meglio posto dell'agnello per friggere è la lombata: ma può
servire benissimo anche la spalla, compreso il collo. Spezzettatelo e
friggetelo come la coratella del numero precedente.

219. Coniglio fritto

La ripugnanza che molti in Italia sentono pel coniglio (_Lepus
cuniculus_) non mi sembra giustificata. È una carne di non molta
sostanza e di poco sapore al che si può supplire coi condimenti; ma è
tutt'altro che cattiva e non ha odore disgustoso, anzi è sana e non
indigesta come quella d'agnello. Si offre poi opportuna per chi non
avendo mezzi sufficienti a procurarsi carne di manzo, è costretto a
cibarsi di legumi ed erbaggi. Il miglior modo è di friggerlo come la
coratella del N. 217.

Dicono poi che il coniglio lesso fa un brodo eccellente.

La domesticità del coniglio rimonta ad un'epoca assai antica, giacchè
Confucio, 500 anni avanti l'êra cristiana, parla di questi animali,
come degni di essere immolati agli Dei, e della loro propagazione.

220. Cotolette imbottite

Formate delle _cotolette_ di vitella di latte oppure di petti di pollo
o di tacchino, tagliate sottili e, se tenete a dar loro una forma
elegante, tritatele e riunitele dopo, schiacciandole. Se trattasi
di vitella di latte basteranno grammi 170 di magro senz'osso, per
ottenerne 6 o 7. Soffriggetele, così a nudo, nel burro, salatele e
mettetele da parte.

Fate una _balsamella_ con grammi 70 di farina, 20 di burro e 2
decilitri di latte e appena tolta dal fuoco, salatela, gettateci una
cucchiaiata di parmigiano e un rosso d'uovo mescolando bene. Quando
sarà diaccia spalmate con questa le _cotolette_ da ambedue le parti
alla grossezza di uno scudo pareggiandola colla lama di un coltello da
tavola intinto nell'olio, poi immergetele nell'uovo frullato, panatele
e rosolatele friggendole nell'olio o nello strutto.

Servitele con spicchi di limone.

221. Bracioline di vitella di latte all'uccelletto

Prendete carne magra di vitella di latte, tagliatela a bracioline
sottili e battetele bene con la costola del coltello. Ponete al
fuoco in una cazzaruola o nella _sautè_ olio e burro in proporzione
con alcune foglie intere di salvia e quando queste avranno soffritto
un poco gettateci le bracioline, conditele con sale e pepe e quando
avranno bollito a fuoco vivo per cinque o sei minuti spremeteci del
limone e mandatele in tavola.

È un piatto da servire per colazione.

222. Saltimbocca alla romana

Li ho mangiati a Roma, alla trattoria _Le Venete_, e perciò posso
descriverli con esattezza.

Sono bracioline di vitella di latte, condite leggermente con sale e
pepe, sopra ognuna delle quali si pone mezza foglia di salvia (una
intera sarebbe di troppo) e sulla salvia una fettina di prosciutto
grasso e magro. Per tenere unite insieme queste tre cose s'infilzano
con uno stecchino da denti e si cuociono col burro alla _sautè_; ma
vanno lasciate poco sul fuoco dalla parte del prosciutto perchè questo
non indurisca. Come vedete è un piatto semplice e sano.

Con 300 grammi di magro ne otterrete 11 o 12 e potranno bastare per tre
o quattro persone.

Le bracioline tenetele alla grossezza di mezzo dito, e prima di
prepararle bagnatele e spianatele.

Potete servirle con un contorno qualunque.

223. Bocconi di pane ripieni

Se scrivessi in francese, seguendo lo stile ampolloso di quella lingua,
potrei chiamare questi bocconi: _bouchées de dames_; e allora forse
avrebbero maggior pregio che col loro modesto nome.

Prendete un fegatino o due, di pollo, qualche animella e, se lo
avete, un ventriglio di pollo o di tacchino, che non guastano; ma
quest'ultimi, che sono duri, lessateli prima a metà e levatene il
tenerume. Tritate il tutto colla lunetta, mettetelo al fuoco con un
battutino di cipolla, prosciutto, un pezzetto di burro e conditelo con
poco sale, pepe, e odore di noce moscata o di spezie. Quando comincia
a grillettare versate un cucchiaino scarso di farina, mescolate
perchè s'incorpori e poi bagnatelo con sugo di carne o col brodo. Fate
bollire e quindi versateci dentro a poco per volta un uovo frullato
e, rimestando sempre, lasciate che il composto assodi. Ritiratelo dal
fuoco, aggiungete un pizzico di parmigiano e versatelo in un piatto.

Ora prendete una pagnotta di pane raffermo, tagliatela a fette grosse
un centimetro scarso, levatene la corteccia e fatene dei dadi larghi
come un pezzo da 10 centesimi o poco più. Mettete abbondantemente il
composto sopra ai medesimi da una sola parte, e questa, mezz'ora prima
di friggere, infarinatela, e distendete i pezzetti di pane sopra un
vassoio. Versate loro sopra dell'uovo frullato in abbondanza onde il
pane s'inzuppi e il composto resti coperto e ben dorato: gettateli in
padella dalla parte del composto stesso.

Vi prevengo che questo fritto fa molta comparita, talchè colle rigaglie
di un pollo, e due o tre animelle di agnello, potrete ottenere una
ventina di bocconi i quali misti a un fritto di cervello o d'altro
piaceranno molto. Si può fare anche a meno delle animelle; l'odore dei
tartufi, se li avete, non potrà far che bene.

224. Fritto alla garisenda

Signore che vi dilettate alla cucina non mettete questo fritto nel
dimenticatoio, perchè piacerà ai vostri sposi e, per gl'ingredienti
che contiene, forse sarete da essi rimeritate. Prendete pane raffermo,
non troppo spugnoso, levategli la corteccia e tagliatelo a mandorle o a
quadretti di quattro centimetri circa per ogni lato, tutti di un'eguale
misura. Distendete sopra ad ognuno prima una fetta di prosciutto
grasso e magro, poi fettine di tartufi e sopra a questi una fetta di
cacio gruiera. Coprite il ripieno con altrettanti pezzetti di pane che
combacino premendoli insieme perchè stieno uniti; ma tagliate ogni cosa
sottile onde i pezzi del fritto non riescano troppo grossolani.

Ora che lo avete preparato, bagnatelo leggermente col latte diaccio
e quando lo avrà assorbito tuffate ogni pezzo nell'uovo frullato indi
nel pangrattato ripetendo due volte l'operazione onde anche gli orli
restino dorati e chiusi.

Friggetelo nel lardo o nell'olio e servitelo solo o misto a qualche
altro fritto.

225. Cervello, animelle, schienali, testicciuola, ecc.

Per questi fritti, vedi la _Pastella per fritti di carne_, N. 157.


LESSO

226. Pollo lesso

Il pollame lesso, specialmente i capponi e le pollastre ingrassate,
riusciranno più bianchi e più puliti senza che la sostanza del brodo ne
soffra, se li cuocete entro a un pannolino sottile e legato.

Pei lessi rifatti vedi i numeri 355, 356 e 357.


TRAMESSI

Sono gli _entremets_ dei Francesi; piatti di minor conto, che si
servono tra una portata e l'altra.

227. Cresentine

Se l'aglio è un vermifugo, come si reputa generalmente, questo è un
cibo semplice e appetitoso pei bambini. Arrostite delle fette di pane
da ambedue le parti e così calde strofinatele con uno spicchio d'aglio.
Poi conditele con sale, olio, aceto e zucchero.

228. Donzelline ripiene di acciughe salate

  Farina, grammi 220.
  Burro, grammi 30.
  Latte, quanto basta.
  Sale, un pizzico.
  Acciughe salate, N. 4.

Intridete la farina col burro, il latte e il sale formandone un pane
di giusta consistenza, lavorandolo moltissimo se volete che la pasta
rigonfi in padella.

Lasciatelo un poco in riposo, tagliatelo a metà ed allargate alquanto
le due parti.

Nettate le acciughe, dividetele a metà per il lungo, levate loro la
spina e tagliatele a pezzetti quadri e questi collocateli distesi
sopra una delle dette porzioni di pasta, copritela con quell'altra per
appiccicarle insieme e così unite tiratele col matterello a sfoglia
sottile che taglierete a mandorle per friggerle nell'olio. Questa dose
basterà per sei persone e potrà servire per principio in una colazione
o per contorno a un fritto di pesce.

229. Donzelline aromatiche

  Farina, grammi 180 circa.
  Olio, due cucchiaiate.
  Vino bianco o marsala, due cucchiaiate.
  Salvia, cinque o sei foglie.
  Un uovo.
  Sale, quanto basta.

La salvia tritatela con la lunetta e poi intridete la farina con
tutti gl'ingredienti lavorandola bene e procurando che la pasta resti
piuttosto morbida. Poi tiratela col matterello alla grossezza di uno
scudo spolverizzandola con farina, se occorre, e tagliata a mandorle
friggetela nell'olio o nel lardo. Sento dire che qualcuno le mangia
insieme ai fichi e al prosciutto.

Ritengo questa quantità sufficiente per quattro persone.

230. Gnocchi di semolino

  Latte, decilitri 4.
  Semolino, grammi 120.
  Burro, grammi 50.
  Parmigiano grattato, grammi 40.
  Uova, N. 2.
  Sale, quanto basta.

Cuocete il semolino nel latte e quando siete per ritirarlo dal fuoco
salatelo e versatevi metà del burro e metà del parmigiano. Poi, quando
è ancora ben caldo, aggiungete le uova e mescolate, indi versatelo
sulla spianatoia, o sopra un vassoio, distendetelo alla grossezza di un
dito e mezzo e lasciate che diacci per tagliarlo a mandorle.

Eccovi gli gnocchi che collocherete uno sopra l'altro in bella mostra
entro un vassoio proporzionato, intramezzandoli col resto del burro a
pezzetti e spolverizzandoli, suolo per suolo, ma non alla superficie,
col resto del parmigiano. Per ultimo, rosolateli al forno da campagna e
serviteli caldi o soli o per contorno ad un piatto di carne stracottata
o fatta in altra maniera.

231. Gnocchi alla romana

Questi gnocchi, che io ho modificato e dosati nella seguente maniera,
spero vi piaceranno come sono piaciuti a quelli cui li ho imbanditi. Se
ciò avviene fate un brindisi alla mia salute se sarò vivo, o mandatemi
un _requiescat_ se sarò andato a rincalzare i cavoli.

  Farina, grammi 150.
  Burro, grammi 50.
  Cacio gruiera, grammi 40.
  Parmigiano, grammi 20.
  Latte, mezzo litro.
  Uova, N. 2.

Si dice che a tavola non si dovrebbe essere in meno del numero delle
Grazie, nè in più del numero delle Muse. Se vi aggirate intorno al
numero delle Muse, raddoppiate la dose.

Intridete la farina colle uova e col latte versato a poco per volta
entro una cazzaruola, aggiungete il cacio gruiera a pezzettini e
mettete l'intriso al fuoco mescolando continuamente. Quando sarà
assodato per la cottura della farina, salatelo e aggiungete la metà del
detto burro. Lasciate che il composto diacci e poi, nella stessa guisa
degli gnocchi di farina gialla, mettetelo a tocchetti in un vassoio
che regga al fuoco e conditeli via via col resto del burro a pezzetti
e col parmigiano suddetto grattato; ma non alla superficie, perchè
il parmigiano col fuoco sopra prende l'amaro. Rosolateli sotto a un
coperchio di ferro o nel forno da campagna e serviteli caldi.

232. Polenta di farina gialla colle salsicce

Fate una polenta piuttosto tenera di farina di granturco, distendetela
sulla spianatoia alla grossezza di un dito e tagliatela a mandorle.

Ponete in un tegamino diverse salsicce intere con un gocciolo d'acqua
e quando saranno cotte spellatele, sbriciolatele ed aggiungete sugo o
conserva di pomodoro.

Collocate la polenta in una teglia o in un vassoio che regga al fuoco,
conditela a suoli col parmigiano, queste salsicce e qualche pezzetto
di burro sparso qua e là, poi mettetela fra due fuochi e quando sarà
ben calda servitela, specialmente per primo piatto di una colazione
alla forchetta. La detta polenta si può fare anche dura per tagliarla a
fette.

233. Polenta pasticciata

Fate una polenta soda di farina di granturco cotta nel latte. Salatela
quando siete per ritirarla dal fuoco e versatela sopra la spianatoia,
alta due dita circa. Diaccia che sia, tagliatela a mandorle grosse
mezzo centimetro, che disporrete nella seguente maniera in un vassoio
di metallo o di porcellana che regga al fuoco. Fate un intingolo come
quello per condire i maccheroni alla bolognese N. 87 o consimile, e
fate un poco di _balsamella_ N. 137, spolverizzare il fondo del vassoio
con parmigiano grattato e distendete un suolo di polenta; conditela con
parmigiano, l'intingolo e la _balsamella_; poi sopra a questo ponete
un altro suolo di polenta e conditela egualmente; e così di seguito
finchè avrete roba. Anche qualche pezzettino di burro qua e là non ci
farà male: però mettetene poco se non volete che stucchi per soverchio
condimento.

Preparato così il vassoio colla sua colma, ponetelo nel forno da
campagna per rosolare la polenta e servitela calda per tramesso in un
pranzo durante l'autunno e l'inverno. Se viene bene sarà lodata per la
sua delicatezza.

Nel tempo della cacciagione un abile cuoco può metterla in forma
riempiendola di uccelletti cotti in umido.

234. Maccheroni colla balsamella

Prendete maccheroni lunghi alla napoletana e cuoceteli per due terzi
nell'acqua salata. Levateli asciutti e rimetteteli al fuoco con un
pezzetto di burro e quando l'avranno assorbito aggiungete tanto latte
che finisca di cuocerli a moderato calore. Preparate intanto una
_balsamella_ come al N. 137 e quando non sarà più a bollore legatela
con un rosso d'uovo e poi versatela sui maccheroni insieme con
parmigiano grattato in proporzione. Maccheroni così preparati sono
molto opportuni per contorno a un pezzo di stracotto o a un pezzo
di vitella di latte in fricandò. Potete in questo caso prendere un
vassoio che regga al fuoco, collocarvi una forma di latta in mezzo e i
maccheroni all'ingiro.

Ponete il vassoio nel forno da campagna o sotto a un coperchio di ferro
col fuoco sopra, e quando i maccheroni saranno leggermente rosolati,
ritirateli dal fuoco e, levata la forma di latta, ponete nel suo posto
la carne e serviteli. Potete anche mandarli in tavola separati, ma
sempre leggermente rosolati al di sopra per più bellezza; badate che
restino sugosi.

235. Maccheroni col pangrattato

Se è vero, come dice Alessandro Dumas padre, che gli Inglesi non vivono
che di _roast-beef_ e di budino; gli olandesi di carne cotta in forno,
di patate e di formaggio; i Tedeschi di _sauer-kraut_ e di lardone
affumicato; gli Spagnuoli di ceci, di cioccolata e di lardone rancido;
gl'ltaliani di maccheroni, non ci sarà da fare le meraviglie se io
ritorno spesso e volentieri sopra ai medesimi, anche perchè mi sono
sempre piaciuti; anzi poco mancò che per essi non mi acquistassi il bel
titolo di _Mangia maccheroni_, e vi dirò in che modo.

Mi trovavo nella trattoria dei _Tre Re_ a Bologna, sarà la bellezza di
quasi settant'anni, in compagnia di diversi studenti e di Felice Orsini
amico d'uno di loro. Erano tempi nei quali in Romagna si discorreva
sempre di politica e di cospirazioni; e l'Orsini, che pareva proprio
nato per queste, ne parlava da entusiasta e con calore si affannava
a dimostrarci come fosse prossima una sommossa, alla testa della
quale, egli e qualche altro capo che nominava, avrebbero corsa Bologna
armata mano. Io nel sentir trattare con sì poca prudenza e in un luogo
pubblico di un argomento tanto compromettente e di un'impresa che
mi pareva da pazzi, rimasi freddo a' suoi discorsi e tranquillamente
badavo a mangiare un piatto di maccheroni che avevo davanti. Questo
contegno fu una puntura all'amor proprio dell'Orsini, il quale, rimasto
mortificato, ogni volta che poi si ricordava di me, domandava agli
amici: — Come sta _Mangia maccheroni_? —

Mi par di vederlo ora quel giovane simpatico, di statura mezzana,
snello della persona, viso pallido rotondo, lineamenti delicati, occhi
nerissimi, capelli crespi, un po' bleso nella pronunzia. Un'altra
volta, molti anni dopo, lo combinai in un caffè a Meldola nel momento
che fremente d'ira contro un tale che, abusando della sua fiducia,
l'aveva offeso nell'onore, invitava un giovane a seguirlo a Firenze,
per aiutarlo, diceva egli, a compiere una vendetta esemplare. Una
sequela di fatti e di vicende, una più strana dell'altra, lo trassero
dopo a quella tragica fine che tutti conoscono e tutti deplorano,
ma che fu forse una spinta a Napoleone III per calare in Italia. —
Ritorniamo a bomba.

  Maccheroni lunghi e che reggano bene alla cottura, grammi 300.
  Farina, grammi 15.
  Burro, grammi 60.
  Formaggio gruiera, grammi 60.
  Parmigiano, grammi 40.
  Latte, decilitri 6.
  Pangrattato, quanto basta.

Se vi piacessero più saporiti aumentate la dose del condimento.

Ai maccheroni date mezza cottura, salateli e versateli sullo staccio a
scolare. Mettete al fuoco in una cazzaruola metà del burro e la farina,
mescolando continuamente; quando questa comincia a prender colore
versate il latte a poco per volta e fatelo bollire per una diecina di
minuti; indi gettate in questa _balsamella_ i maccheroni e il gruiera
grattato o a pezzettini e ritirate la cazzaruola sull'orlo del fornello
onde, bollendo adagino, ritirino il latte. Allora aggiungete il resto
del burro e il parmigiano grattato; versateli poi in un vassoio
che regga al fuoco e su cui faccian la colma e copriteli tutti di
pangrattato.

Preparati in questa maniera metteteli nel forno da campagna o sotto un
coperchio di ferro col fuoco sopra e quando saranno rosolati serviteli
caldi per tramesso o, meglio, accompagnati da un piatto di carne.

236. Costolette d'agnello vestite

Prendete costolette d'agnello di carne fina, denudate l'osso della
costola, stiacciatele, pareggiatele, cuocetele, così naturali, alla
_sautè_ col burro, conditele calde con sale e pepe e mettetele da
parte.

Fate una _balsamella_ sodettina e nella medesima gettate prosciutto e
lingua salata a piccolissimi dadi, un pizzico di parmigiano, una presa
di noce moscata e un tartufo a fettine oppure funghi secchi rammolliti
e tritati, e mettete anche questo composto da parte perchè diacci bene.

Fate una pasta sfoglia, N. 154, proporzionata alla quantità delle
costolette e colla medesima avvolgetele una per una, lasciando fuori
l'osso della costola, ma prima spalmatele da una parte e dall'altra
abbondantemente col detto composto. Quando le avrete chiuse doratele
col rosso d'uovo, collocatele ritte intorno all'orlo di una teglia,
cuocetele nel forno da campagna e servitele calde. Saranno generalmente
aggradite e tenute in conto di piatto fine.

La pasta sfoglia potrete tagliarla con un modellino di carta, che così
l'involucro vi verrà più preciso; per più pulizia ed eleganza, prima
di mandarle in tavola, fasciate l'estremità di ogni costola con carta
bianca smerlata.

237. Costolette nella carta

Queste costolette, che i Francesi chiamano _côtelettes en papillote_,
si possono condizionare nella seguente maniera che è la più semplice e
da non disprezzarsi. Prendete costolette di vitella di latte, denudate
l'osso della costola, levandone la carne, cuocetele nel burro alla
_sautè_ e conditele con sale e pepe. Fate un composto proporzionato
di prosciutto grasso e magro e prezzemolo, tritatelo fine, aggiungete
burro e midolla di pangrattato per tenerlo unito e con questo spalmate
da ambedue le parti le costolette, poi rifioritele con fettine di
tartufi crudi.

Tagliate a modello della carta bianca grossettina per quante sono
le costolette, ungetela col burro o coll'olio da ambedue le parti
e con essa involtatele strette con l'osso della costola fuori. Ora
ponetele in gratella a fuoco leggero avvertendo che la carta non bruci
e mandatele in tavola, per più pulizia, con l'estremità della costola
fasciata di carta bianca smerlata. Possono servire a quest'uso anche le
costolette d'agnello se sono grandi.

238. Salami dal sugo di Ferrara

I salami dal sugo di Ferrara sono una specialità di quel paese. Hanno
la forma di _bondiole_ del peso di grammi 500 circa e sono di sapore
piccante e appetitoso. A differenza degli altri salumi della loro
specie migliorano invecchiando ed ordinariamente questi si mangiano
quando quelli hanno fatto la loro stagione. Allorchè vorrete servirvene
lavateli diverse volte con acqua tiepida per nettarli da quella patina
untuosa che li ricopre e metteteli al fuoco in acqua diaccia abbondante
per farli bollire lentamente un'ora e mezzo soltanto, chiusi stretti in
un pannolino onde evitare che la pelle schianti. Serviteli caldi con
contorno come i coteghini; ma il sugo di cui si vantano talvolta non
apparisce, o se pure, non è molto copioso.

239. Pagnottelle ripiene

Nelle grandi città un bravo cuoco è, a male agguagliare, come un
generale d'armata in un vasto campo ben trincerato con numerose ed
agguerrite legioni ove può far valere tutte le sue prodezze. Le grandi
città oltre all'esser sempre ben provvedute d'ogni grazia di Dio,
hanno chi pensa a fornirvi anche le più piccole cose, le quali, benchè
di poca importanza, contribuiscono alla varietà, all'eleganza e alla
precisione de' vostri lavori. Così, come vi si trovano bastoncini di
pane che, tagliati a fette, s'infilano nello spiedo cogli uccelli, vi
si fabbricano pagnottelle della grandezza di una mela comune per farle
ripiene.

Raspatene leggermente la corteccia colla grattugia e fate in mezzo
ad ognuna un tassello rotondo della dimensione di una moneta da 10
centesimi. Vuotatele del midollo lasciando le pareti all'intorno
alquanto grossette. Bagnatele dentro e fuori con latte bollente e
quando saranno discretamente inzuppate chiudetele col loro tassello,
inzuppato anch'esso, immergetele nell'uovo per dorarle e friggetele nel
lardo o nell'olio, ma buttatele in padella dalla parte del coperchio
perchè vi resti aderente. Distaccate dopo, colla punta di un temperino,
il tassello, riempitele di un battuto di carne delicato e ben caldo,
richiudetele e mandatele in tavola. Se le fate accuratamente possono
benissimo figurare in qualunque pranzo.

Il battuto di carne, a pezzetti grossi quanto i ceci, sarà bene
farlo con fegatini, petti di pollo, animelle e cose simili tirate col
sugo di carne e legate con una presa di farina; ma ciò che sarebbe
indispensabile, per rendere il composto più grato, sono i tartufi.

240. Migliaccio di farina dolce volgarmente Castagnaccio

Anche qui non posso frenarmi dal declamare contro la poca inclinazione
che abbiamo noi Italiani all'industria. In alcune province d'Italia non
si conosce per nulla la farina di castagne e credo che nessuno abbia
mai tentato d'introdurne l'uso; eppure pel popolo, e per chi non ha
paura della ventosità, è un alimento poco costoso, sano e nutriente.
Interrogai in proposito una rivendugliola in Romagna descrivendole
questo migliaccio e le dimandai perchè non tentava di guadagnare
qualche soldo con questo commercio. — Che vuole, mi rispose, è roba
troppo dolce, non la mangerebbe nessuno. — O le _cottarone_ che voi
vendete non sono dolci? eppure hanno dello smercio, diss'io. Provatevi,
almeno, soggiunsi; da principio volgetevi ai ragazzi, datene loro
qualche pezzo in regalo per vedere se cominciassero a gustarlo, e poi
dietro ad essi è probabile che a poco a poco si accostino i grandi. —
Ebbi un bel dire; fu lo stesso che parlare al muro.

Le _cottarone_, per chi non lo sa, sono mele o pere, per lo più
cascaticce, cotte in forno entro una pentola nella quale si versa un
gocciolo d'acqua, coprendone la bocca con un cencio bagnato. Veniamo
ora alla semplicissima fattura di questo migliaccio.

Prendete grammi 500 di farina di castagne e siccome questa farina
si appasta facilmente passatela dal setaccio prima di adoperarla per
renderla soffice; poi mettetela in un recipiente e conditela con uno
scarso pizzico di sale. Fatto questo, intridetela con 8 decilitri
di acqua diaccia versata a poco per volta onde ridurla una liquida
farinata, in cui getterete un pugno di pinoli interi. Alcuni aggiungono
ai pinoli delle noci a pezzetti, altri anche dell'uva secca e, sopra,
qualche fogliolina di ramerino.

Ora prendete una teglia ove il migliaccio venga grosso un dito e mezzo
all'incirca, copritene il fondo con un leggiero strato d'olio, ed altr'
olio, due cucchiaiate, spargetelo sulla farinata quando è nella teglia.
Cuocetelo in forno o anche in casa fra due fuochi e sformatelo caldo.

Con questa farinata si possono fare anche delle frittelle.

241. Migliaccio di farina gialla I

Questo è un piatto de' più ordinari, ma non è disgradevole a quelli
cui la farina di granturco piace, e non produce acidi allo stomaco.
I bambini poi salteranno dall'allegrezza se qualche volta la mamma lo
darà loro caldo caldo per colazione nell'inverno.

La farina gialla è sempre bene che sia macinata piuttosto grossa.

Ponete in un recipiente qualunque quella quantità di farina di cui
volete servirvi, salatela bene ed intridetela soda con acqua bollente;
quando sarà mescolata in modo che in fondo al vaso non resti farina
asciutta, unitevi uva secca o zibibbo in giusta dose; l'uva secca
nostrale è preferibile, in certi casi, allo zibibbo perchè conserva
un acidetto che le dà grazia. Prendete una teglia di rame e mettetela
al fuoco con lardo vergine in abbondanza e, quando questo comincia
a grillettare, versate l'impasto, il quale, per averlo intriso
consistente, fa d'uopo distendere e pareggiare col mestolo. Poi
spalmatene la superficie con un altro poco di lardo e rifioritelo con
ciocchettine di ramerino fresco. Cuocetelo al forno o tra due fuochi,
fate che rosoli alquanto e sformatelo. Col detto impasto potete anche
far frittelle, ma senza ramerino.

La miglior farina gialla che io abbia sentito è quella d'Arezzo, ove il
granturco viene curato molto e seccato in forno.

242. Migliaccio di farina gialla II

Questo piatto è più signorile del precedente.

  Farina di granturco, grammi 300.
  Zibibbo o uva secca, grammi 100.
  Strutto, grammi 40.
  Pinoli, grammi 30.
  Zucchero, tre cucchiaini.

All'uva levate i semi, i pinoli tagliateli in due parti per traverso.
La teglia ungetela collo strutto e infarinatela. Pel resto regolatevi
come per l'antecedente.

243. Salsiccia colle uova

Le uova e la salsiccia messe insieme pare non si trovino in cattiva
compagnia, come non vi si trova la carnesecca tagliata a dadi; se le
prime sono sciocche, le seconde sono saporite e si forma una lega che
piace a molti, benchè si tratti di piatti ordinari.

Se la salsiccia è fresca spaccatela in due parti per il lungo e
mettetela a cuocere in un tegame senz'unto nè condimento, perchè
ne contiene di per sè stessa; se è stagionata tagliatela a fette e
levatene la pelle. Appena la salsiccia sarà cotta, scocciate le uova
e servitela quando queste saranno rapprese. Per ogni rocchio comune di
salsiccia, basta un solo uovo o al più due.

Se le salsicce fossero troppo magre sarà bene cuocerle con un po' di
burro o di lardo. Se invece di salsiccia si tratta di carnesecca,
aggiungete un pezzettino di burro e le uova versatele dopo averle
frullate a parte.

244. Salsiccia coll'uva

È un piatto triviale e comune, ma lo noto perchè la salsiccia, con quel
dolce acidetto dell'uva, potrebbe dar nel gusto a qualcuno.

Bucate le salsicce colla punta di una forchetta e mettetele in tegame
così intere con un poco di lardo o burro. Quando saranno cotte unite
l'uva, non in quantità, a chicchi interi e fatela bollire finchè si
strugga a metà.

La salsiccia sola poi, oltrechè in gratella, può cuocersi intera in un
tegame, con un gocciolo d'acqua.

245. Riso per contorno

Quando avrete per lesso una pollastra o un cappone mandateli in tavola
con un contorno di riso che vi sta bene. Per non consumar tanto brodo
_imbiancate_ il riso nell'acqua e terminate di cuocerlo col brodo dei
detti polli. Tiratelo sodo e, quando è quasi cotto, dategli sapore con
burro e parmigiano in poca quantità; posto che il riso sia grammi 200,
quando lo ritirate dal fuoco legatelo con un uovo o, meglio, con due
rossi.

Se il riso, invece che al lesso di pollo dovesse servire di contorno
a uno stracotto di vitella di latte o a bracioline, aggiungete
agl'ingredienti sopra indicati due o tre cucchiaiate di spinaci lessati
e passati per istaccio. Avrete allora un riso verde e più delicato.

Si può dare migliore aspetto a questi contorni restringendo il riso
a bagnomaria entro a uno stampo; ma badate non indurisca troppo, che
sarebbe un grave difetto.

246. Carciofi in teglia

Anche questo è un piatto di uso famigliare in Toscana, di poca spesa e
relativamente buono. Potendo servire da colazione, per principio o per
tramesso in un desinare di famiglia, non so comprendere come non sia
conosciuto in altri luoghi d'Italia.

Preparate i carciofi nel modo descritto al N. 186, e dopo averli scossi
dalla farina superflua, distendeteli in una teglia ove abbia cominciato
a grillettare olio buono e in quantità sufficiente. Quando le fette
dei carciofi saranno rosolate da ambe le parti, versate sulle medesime
delle uova sbattute, ma avvertite di non cuocerle troppo. Il condimento
di sale e pepe spargetelo parte sui carciofi e parte nelle uova prima
di versarle.

Invece della teglia potete servirvi della padella; ma allora otterrete
una frittata il cui gusto riuscirà alquanto diverso e inferiore.

247. Cacimperio

Chi frequenta le trattorie può formarsi un'idea della grande varietà
dei gusti nelle persone. Astrazion fatta da quei divoratori, come
lupi, che non sanno distinguere, sto per dire, una torta di marzapane
da un piatto di scardiccioni, sentirete talvolta portare al cielo una
vivanda da alcuni giudicata mediocre e da altri perfino, come pessima,
rigettata. Allora vi tornerà in mente la gran verità di quella sentenza
che dice: _De gustibus non est disputandum._

A questo proposito Giuseppe Averani, trattando _Del vitto e delle
cene degli antichi_, scrive: «Vario ed incostante sopra tutti gli
altri sentimenti si è il gusto. Imperocchè gli organi della lingua,
per cui gustiamo i sapori, non sono d'una maniera in tutti gli uomini
e in tutti i climi, e s'alterano sovente o per mutazione d'età o per
infermità o per altra più possente cagione. Per la qual cosa molti di
quei cibi che di soverchio appetiscono i fanciulli, non allettano gli
uomini; e quelle vivande e quelle bevande che gustevoli e delicate
solleticano con diletto e soavità il palato de' sani, non rade volte,
come spiacevoli e sazievoli, sono abbominate dagli infermi. Accade
ancora bene spesso, che una certa fantastica apprensione ci rende
più o meno aggradevoli e piacenti le vivande, secondochè la stravolta
immaginazione ce le rappresenta. I cibi e le vivande rare e strane sono
più piacevoli al gusto che le comunali e nostrali non sono. La carestia
e l'abbondanza, il caro e la viltà dà e toglie il sapore alle vivande:
e la comune approvazione de' ghiotti le fa saporite e dilettevoli.
Quindi è avvenuto che tutti i tempi e tutte le nazioni gli stessi cibi
non pregiarono, nè buoni e delicati medesimamente gli reputarono».

Io, per esempio, non sono del parere di Brillat Savarin, che nella sua
_Physiologie du goût_ fa gran caso della _fondue_ (cacimperio) e ne dà
la seguente ricetta:

«Pesate, egli dice, le uova e prendete un terzo del loro peso di
formaggio gruiera e un sesto del loro peso di burro, sale ben poco e
pepe a buona misura».

Io, in opposizione a Savarin, di questo piatto ho poco conto,
sembrandomi non possa servire che come principio in una colazione o per
ripiego quando manca di meglio.

In Italia essendo questo un piatto speciale ai Torinesi, ritenuto
perciò che essi lo facciano alla perfezione, mi sono procurato da
Torino la seguente ricetta la quale, avendo corrisposto alla prova, ve
la descrivo. Basta per sei persone.

  Fontina, netta dalla corteccia, grammi 400.
  Burro, grammi 80.
  Rossi d'uovo, N. 4.
  Latte, quanto basta.

La fontina è un formaggio poco dissimile dal gruiera, ma alquanto più
grasso.

Tagliatelo a piccoli dadi e tenetelo per due ore in infusione nel
latte. Mettete il burro al fuoco e quando avrà preso colore versateci
la fontina, ma del latte, ove è stata in molle, lasciatecene due sole
cucchiaiate. Lavoratela molto col mestolo senza farla bollire e quando
il formaggio sarà tutto sciolto ritiratela dal fuoco per aggiungervi
i rossi. Rimettetela per un poco sul fuoco rimestandola ancora e,
d'inverno, versatela in un vassoio caldo.

Se è venuta bene non dev'essere nè granulosa, nè far le fila; ma aver
l'apparenza di una densa crema.

A Torino ho visto servirla con uno strato superficiale di tartufi
bianchi crudi tagliati a fettine sottili come un velo.

248. Tortino di pomodori

Fate bollire dei pomodori tagliati a pezzi in un soffritto di aglio,
prezzemolo e olio; sale e pepe per condimento. Quando saranno cotti in
maniera che il loro sugo si sia condensato, passatelo e rimettetelo al
fuoco con uova in proporzione, frullate avanti. Aggiungete un pizzico
di parmigiano, mescolate e quando le uova saranno assodate, versatele
in un vassoio e contornatele di crostini tagliati a mandorle e fritti
nel burro o nel lardo.

Qualche foglia di nepitella, o un pizzico di regamo, dopo passato il
sugo, dà al tortino un odore gradevole.

249. Tortini di ricotta

  Ricotta, grammi 200.
  Parmigiano grattato, grammi 50.
  Farina, grammi 30.
  Uova, N. 2.
  Prezzemolo tritato, un pizzico.
  Odore di spezie.
  Sale, quanto occorre.

Formate un impasto coi suddetti ingredienti, versatelo sulla spianatoia
sopra a un leggiero strato di farina e fategliene prender tanta, con
le mani infarinate, da poter formare dodici crocchette morbide che
schiaccerete alquanto. Mettete una _sautè_ o una teglia al fuoco con un
pezzo di burro per rosolarle, e quando avranno preso colore da ambedue
le parti bagnatele con sugo di pomodoro o conserva sciolta nell'acqua.

Possono servir da tramesso e possono esser portate in tavola
accompagnate da una bistecca o da un pezzo di rosbiffe caldo.

250. Crostini di tre colori

Prendete due chifels e tagliateli a rotelline grosse un centimetro
che friggerete nel burro o nell'olio. Prendete degli spinaci tirati
col sugo o col burro e parmigiano, tritati fini, e coprite le fette
del chifel con uno strato dei medesimi. Prendete due uova sode,
sgusciatele, tagliatele a metà per traverso e mettete da parte i torli.
Del bianco tagliate tanti cerchietti concentrici e poneteli sopra lo
strato degli spinaci. Del torlo fatene tanti pezzetti o dadi grossetti
e poneteli in mezzo ai cerchietti del bianco. Così formerete dei
crostini che potranno contornare un piatto d'arrosto i quali avendo per
base il pane fritto coperto dal verde degli spinaci, col bianco e il
giallo-rosso delle uova figureranno di tre colori; ma sono più belli
che buoni.

251. Insalata maionese

Certi cuochi di cattivo gusto vi presentano questa insalata composta di
tanti intrugli da dovervi raccomandare il giorno appresso all'olio di
ricino o all'acqua ungherese.

Alcuni la fanno col pollo lesso, altri perfino con avanzi di carne
qualunque arrostita; ma è da preferirsi sempre il pesce, specialmente
se di qualità fine come sarebbe il dentice, l'ombrina, il ragno, lo
storione, oppure i gamberi sbucciati, l'arigusta, e, per ultimo, il
palombo. Io vi indicherò la seguente che, a mio parere, per essere la
più semplice è la più buona.

Prendete insalata romana o lattuga, tagliatela a strisce larghe un
dito, mescolateci barbabietole e patate lesse tagliate a fette sottili,
alcune acciughe lavate, nettate dalla spina e tagliate in quattro o
cinque parti, ed infine pesce lesso a pezzetti. Potete aggiungere al
più alcuni capperi e la polpa di due o tre olive indolcite. Condite
ogni cosa insieme con sale, olio e non molto aceto, rivoltatela onde
prenda bene il condimento ed ammucchiatela tutta insieme che faccia la
colma.

Fate una salsa maionese come quella del N. 126 che, nella dose ivi
indicata, potrà bastare per sette od otto persone; ma invece del pepe
datele il piccante con un cucchiaino di senapa ed al limone aggiungete
un gocciolo di aceto, in cui potete stemperare la senapa. Con questa
salsa spalmate tutta l'insalata alla superficie e poi fioritela
con altre fette di barbabietole e patate intercalate in modo che
facciano bella mostra; se avete uno stampino adatto collocate in cima
all'insalata, per bellezza, non per mangiarlo, un fiore fatto col
burro.

A proposito d'insalata, a me sembra che il radicchio cotto, col suo
sapore amarognolo, stia molto bene insieme colla barbabietola, la quale
è dolce.

252. Pizza a libretti

Una signora mi scrive: «Voglio insegnarle, come mi ero proposta,
una buona ed elegante pizza fritta; ma guai a lei se la chiamerà
stiacciata, perchè deve riuscire tutt'altro. La chiami pizza a libretti
e sarà nel vero».

In obbedienza all'ordine della signora, avendo fatto due prove di
questa pizza a libretti, che sono riescite bene, ve la descrivo.

Tirate una sfoglia non troppo soda e quanto più potrete sottile
intridendo la farina con due uova, un pizzico di sale e tre cucchiaiate
di cognac o di spirito, e forse meglio di fumetto. Fatta la sfoglia
ungetela con grammi 20 di burro sciolto e arrotolatela, ossia piegatela
sopra sè stessa alla larghezza di 10 a 11 centimetri, ma che la parte
unta resti all'interno; indi tagliate il rotolo a metà per la sua
lunghezza e poi per traverso a proporzionate distanze onde ottenere
tanti rettangoli e a questi pigiate con le dita l'orlo esterno, ossia
la costola che non è stata tagliata. Friggeteli in padella con molto
unto e prima di servirli spolverizzateli di zucchero a velo. Se vengono
bene vedrete che questi libretti si aprono e restano sfogliati.

Questa dose potrà bastare per quattro persone.


UMIDI

Gli umidi, generalmente, sono i piatti che più appetiscono; quindi è
bene darsi per essi una cura speciale, onde riescano delicati, di buon
gusto e di facile digestione. Sono in mala voce di esser nocivi alla
salute; ma io non lo credo. Questa cattiva opinione deriva più che
altro da non saperli ben fare; non si pensa, cioè, a digrassarli, si è
troppo generosi cogli aromi e coi soffritti e, ciò che è il peggio, se
ne abusa.

Nelle grandi cucine, ove il sugo di carne non manca mai, molti umidi
si possono tirare con questo insieme col burro; e allora riescono
semplici e leggieri; ma quando il sugo manca, ed è necessario ricorrere
ai soffritti, bisogna usarli con parsimonia e farli con esattezza tanto
nella quantità, che nel grado di cottura.

253. Stracotto di vitella

Lo stracotto di vitella per condire la minestra di maccheroni o per
fare un risotto col sugo, è d'uso comune nelle famiglie della borghesia
fiorentina; la cosa non è mal pensata se si considera che esso in
tal modo serve a doppio scopo, cioè di minestra e di companatico.
Guardatevi però dal dissugar troppo la carne per voler molto sugo e
sostituite in tutto o in parte l'olio, come si usa in Toscana, colla
carnesecca, che dà un sapore più spiccato e più grato. Eccovi le
proporzioni per condire 250 a 300 grammi di maccheroni

  Carne magra di vitella, compreso l'osso o la giunta, grammi 500.
  Carnesecca, grammi 50.
  Burro, grammi 30.
  Un quarto di una cipolla grossa; una piccola carota;
    due pezzi di sedano.

Questi tre ultimi capi tagliateli all'ingrosso e la carnesecca a
piccoli dadi.

Mettete al fuoco ogni cosa insieme e condite con sale e pepe. Voltate
la carne spesso e quando sarà rosolata, spargete sulla medesima un
pizzico di farina, annaffiatela con sugo di pomodoro o conserva e
tiratela a cottura con acqua versata a poco per volta. La farina serve
per legare il sugo e per dargli un po' di colore; ma badate ch'essa non
bruci che altrimenti gli comunicherebbe un ingrato sapore e un colore
quasi nero che il sugo non deve avere. Passatelo, e se gli darete odore
con alcuni pezzetti di funghi secchi, rammolliti prima nell'acqua calda
e bolliti un poco nel sugo, non farete che bene.

I maccheroni cotti in acqua salata, scolateli bene, ma prima di
servirli teneteli un poco nel sugo vicini al fuoco e conditeli con
burro e con parmigiano a scarsa misura, perchè questo si può aggiungere
in tavola.

Se trattasi di riso, cuocetelo nell'acqua versandola a poco per volta,
a mezza cottura aggiungete il sugo e un pezzetto di burro e, prima di
levarlo, un po' di parmigiano.

È bene mandare in tavola il pezzo dello stracotto con un contorno di
erbaggi o legumi. Il lucertolo è il taglio migliore. Se vi servite di
olio basteranno circa grammi 20 di carnesecca.

254. Stracotto alla bizzarra

Se avete, puta caso, un pezzo di magro di vitella del peso, senz'osso,
di grammi 700 a 800 steccatelo con grammi 100 di lardone i cui
lardelli, grossi un dito, avrete prima conditi con sale e pepe, e
così anche la carne. Legatela onde stia raccolta e ponetela al fuoco
mezzo coperta d'acqua con due foglie di salvia, una ciocca di ramerino
e mezzo spicchio d'aglio; se la carne è molto frolla metteteci meno
acqua. Quando, nel bollire, sarà rimasta asciutta, fatele prender
colore con un cucchiaino di farina; aggiungete un pezzetto di burro,
poi bagnatela con un ramaiuolo di brodo e con un dito (di bicchiere)
di marsala. Passate il sugo senza spremerlo e versatelo sul pezzo della
carne quando lo mandate in tavola.

255. Fricandò

Prendete un pezzo di vitella di latte tutto unito, levato dalla
coscia, e lardellatelo con prosciutto grasso e magro. Legate il pezzo
e salatelo poco o meglio punto perchè il troppo salato è il peggior
difetto delle vivande. Steccate una cipolla con due chiodi di garofani
e componete un mazzetto con carota tagliata a strisce, sedano e
prezzemolo. Mettete ogni cosa in una cazzaruola con un pezzetto di
burro, fate rosolare la carne e tiratela a cottura col brodo.

Quando è cotta gettate via la cipolla e il mazzetto, passate il sugo,
digrassatelo e restringetelo a parte fino a ridurlo una gelatina che
unirete al fricandò quando lo mandate in tavola.

Qui è bene avvertire che il brodo (il quale ha tanta parte alla
preparazione delle pietanze) può talvolta mancare: perciò alcuni
stanno provvisti dell'estratto di carne Liebig che, lì per lì, sciolto
nell'acqua, può sostituirlo.

Ogni sorta di carne va lardellata per il lungo della fibra, dovendosi
scalcare per traverso.

256. Fricassea

La fricassea si può fare di petto o di muscolo di vitella di latte,
d'agnello e di pollo. Prendiamo ad esempio il primo, cioè il petto, e
questo, in proporzioni all'incirca eguali, serva per le altre qualità
di carne indicata.

  Petto di vitella di latte, grammi 500.
  Burro, grammi 50.
  Farina, grammi 5, ossia una cucchiaiata scarsa.
  Acqua calda, non bollente, decilitri 2.
  Due rossi d'uovo.
  Mezzo limone.
  Un mazzetto odoroso.

Spezzettate il petto lasciandolo con tutte le sue ossa. Mettete
una cazzaruola al fuoco colla metà del burro e, quando comincia a
liquefarsi, versate la farina mescolando finchè questa abbia preso il
color nocciuola. Allora cominciate a versare a poco per volta l'acqua
e poi il mazzetto che potete comporre di alcune strisce di cipolla e di
carota, di fili di prezzemolo, di sedano e di basilico, il tutto legato
insieme, escluse le foglie perchè queste potrebbero disfarsi e far
bruttura alla fricassea, un pregio della quale è di avere un bel colore
paglia unito. Quando l'acqua bolle gettate giù la carne e il resto del
burro e condite con sale e pepe bianco, il quale è il fiore del pepe
comune. Coprite la cazzaruola con un foglio tenuto fermo dal coperchio
e fate bollire adagio. A due terzi di cottura levate il mazzetto e, se
fosse la stagione dei funghi freschi, la potete rendere più grata con
grammi 100 o 150 di questi tagliati a fette sottili; se no, un pizzico
di funghi secchi.

Quando siete per mandarla in tavola ritirate la cazzaruola dal fuoco
e versateci a poco per volta, mescolando, i rossi d'uovo frullati
coll'agro di limone.

Se la fricassea fosse di pollo, tagliatelo a pezzi nelle giunture,
escludendo la testa, il collo e le zampe; pel resto regolatevi nello
stesso modo.

La fricassea fatta in questa maniera è un piatto sano e delicato che
piace specialmente a chi non ha il gusto viziato a sapori forti e
piccanti.

257. Cibreo

Il cibreo è un intingolo semplice, ma delicato e gentile, opportuno
alle signore di stomaco svogliato e ai convalescenti. Prendete fegatini
(levando loro la vescichetta del fiele com'è indicato nel N. 110),
creste e fagiuoli di pollo; le creste spellatele con acqua bollente,
tagliatele in due o tre pezzi e i fegatini in due. Mettete al fuoco,
con burro in proporzione, prima le creste, poi i fegatini e per ultimo
i fagiuoli e condite con sale e pepe, poi brodo se occorre per tirare
queste cose a cottura.

A tenore della quantità, ponete in un pentolino un rosso o due d'uova
con un cucchiaino, o mezzo soltanto, di farina, agro di limone e
brodo bollente frullando onde l'uovo non impazzisca. Versate questa
salsa nelle rigaglie quando saranno cotte, fate bollire alquanto ed
aggiungete altro brodo, se fa d'uopo, per renderla più sciolta, e
servitelo. Per tre o quattro creste, altrettanti fegatini e sei o sette
fagiuoli, porzione sufficiente a una sola persona, bastano un rosso
d'uovo, mezzo cucchiaino di farina e mezzo limone.

I granelli del N. 174, lessati e tagliati a filetti, riescono buoni
anch'essi cucinati in questa maniera.

258. Pollo disossato ripieno

Per disossare un pollo il modo più semplice è il seguente:

Tagliategli il collo a metà, la punta delle ali e le zampe alla
giuntura della coscia; poi, senza vuotarlo, apritelo lungo il dorso
superficialmente, dalle ali al codrione, e con un coltellino ben
tagliente cominciate a levar dall'interno le ossa delle ali scarnendole
bene. Dopo, sempre dall'interno, levate quelle delle anche e delle
coscie, quindi, radendo via via col coltello le ossa esterne della
carcassa, vi riescirà di levarla tutta intera, comprese le interiora.
I piccoli ossicini della stizza lasciateli, oppure levatela tutta e
levate la forcella del petto.

Fatto questo, rovesciate le coscie e le ali, già spoglie d'ossa,
ritirandole all'interno e portate via tutti i tendini che trovate
framezzo alla carne.

Ora che il pollo è disossato, se fosse alquanto grosso, formate il
composto per riempirlo, con grammi 300 circa di magro di vitella di
latte; se piccolo, regolatevi in proporzione. Tritatelo prima, poi
pestatelo nel mortaio per ridurlo ben fine, e a questa carne aggiungete
una grossa midolla di pane inzuppata nel brodo, un pugno di parmigiano
grattato, tre rossi d'uovo, sale, pepe e, se vi piace, odore di noce
moscata. Per ultimo mescolate nel composto, grammi 20 di prosciutto
grasso e magro, e grammi 20 di lingua salata, tagliati l'uno e l'altra
a piccoli dadi; riempito che abbiate il pollo cucitelo, involtatelo
stretto in un pannolino e legatelo. Mettetelo a cuocere nell'acqua
per un paio d'ore a fuoco lento, poi toglietegli l'involucro e fatelo
prender colore prima col burro poi in un sugo tirato nella seguente
maniera:

Spezzate tutte le ossa levate dal pollo, il collo e la testa compresi,
e con carnesecca a pezzetti, burro, cipolla, sedano e carota mettetele
al fuoco in una cazzaruola, condite con sale e pepe, tiratene il sugo
con l'acqua in cui ha bollito il pollo, la quale è già divenuta un buon
brodo.

Prima di mandarlo in tavola, da solo o con un contorno, levategli il
filo con cui fu cucito.

259. Soufflet di pollo

Questo piatto nutriente, leggero e poco eccitante può venire opportuno
se, dopo un pranzo, restano degli avanzi di pollo arrosto (petti ed
anche); specialmente poi se nella famiglia si trovasse qualche persona
vecchia. o di stomaco delicato e debole.

  Polpa di pollo priva della pelle, grammi 80.
  Farina, grammi 50.
  Burro, grammi 30.
  Parmigiano grattato, grammi 20.
  Latte, decilitri 2-1/2.
  Uova, N. 4.
  Sale, una presa.

Fate una balsamella col burro, la farina e il latte, dopo cotta e non
più a bollore, uniteci il parmigiano, il sale, i rossi d'uovo e il
pollo tritato fine con la lunetta. Poi montate ben sode le chiare,
aggiungete in bel modo al composto anche queste per versarlo in un
vassoio che regga al fuoco, rosolatelo leggermente al forno da campagna
e servitelo caldo, benchè sia buono anche diaccio.

260. Pollastra in umido col contorno di riso

  Una pollastra del peso, vuota, di circa grammi 700.
  Riso, grammi 300.
  Burro, grammi 100.
  Prosciutto grasso e magro, grammi 40.
  Una cipolla più che di mezzana grandezza.
  Un pezzo di carota.
  Un pugnello di funghi secchi.

Legate la pollastra per tenerne unite le parti, poi ponete in una
cazzaruola grammi 30 del detto burro e il prosciutto tagliato
a striscioline; trinciateci sopra la cipolla e la carota, indi
collocateci la pollastra dalla parte del petto condendola con sale
e pepe. Tenetela coperta e, colorita che sia da ambedue le parti,
bagnatela via via con acqua calda fino a cottura completa, lasciandoci
il sugo sufficiente per dar sapore al riso, ma il sugo passatelo.

Il riso mettetelo al fuoco così naturale con la metà del burro rimasto,
poi tiratelo a cottura con acqua calda e per ultimo col sugo della
pollastro. A cottura completa aggiungete il resto del burro e dategli
maggior sapore con un buon pugno di parmigiano grattato.

Il fegatino e il ventriglio cuoceteli insieme con la pollastra e
tagliati a pezzetti, mescolateli fra il riso. Il risotto così preparato
può anche servire per minestra e bastare a tre persone, ma allora
servite la pollastra a parte con alquanto del suo sugo e i funghi per
contorno.

261. Braciuola di manzo ripiena in umido

La braciuola di manzo ripiena arrosto del N. 537 potete cuocerla anche
in umido col burro tirandola a cottura con acqua e sugo di pomodoro e
servirla con un contorno qualunque.

262. Braciuola di manzo alla sautè o in teglia

Quando, per colazione, vi piacesse di sostituire alla bistecca una
braciuola di manzo, che cotta in gratella, potrebbe riuscire troppo
arida, cucinatela nella seguente maniera, che riesce molto bene.
Battetela ben bene con la costola di un coltello e mettetela al fuoco
con un pezzetto di burro proporzionato. Conditela con sale e pepe,
voltatela spesso onde ròsoli da ambedue le parti e quando avrà ritirato
quasi tutto il burro bagnatela per due volte con un gocciolo d'acqua
e, cotta che sia, spargetele sopra un pizzico di prezzemolo tritato,
tenetela ancora un momento sul fuoco e servitela col suo sugo.

Potete contornarla, piacendovi, con patate fritte.

263. Pollo alla contadina

Prendete un pollastro e steccatelo con alcune ciocchette di ramerino e
con uno spicchio d'aglio diviso in quattro o cinque pezzi. Mettetelo
al fuoco con un battutino di lardone e conditelo con sale e pepe di
fuori e di dentro. Quando sarà rosolato da tutte le parti, aggiungete
pomodori a pezzi, toltine i semi, e quando questi saranno disfatti,
bagnatelo con brodo od acqua. Rosolate a parte nell'olio, nel lardo o
nel burro alcune patate crude tagliate a spicchi, fate loro prendere
sapore nell'intinto del pollo, e servitele per contorno. Al lardone
sostituite il burro, se volete il pollo di gusto più delicato.

264. Pollo colla marsala

Tagliate il pollo a grossi pezzi e mettetelo in cazzaruola con un
battutino di cipolla tritata fine e un pezzetto di burro. Conditelo con
sale e pepe e quando sarà ben rosolato, aggiungete del brodo e tiratelo
a cottura. Passate il sugo, digrassatelo se occorre e rimettete il
pollo al fuoco con un po' di marsala, levandolo appena abbia ripreso il
bollore.

265. Pollo colle salsicce

Tritate minutamente mezza cipolla e mettetela in una cazzaruola con
un pezzetto di burro e quattro o cinque fettine di prosciutto larghe
un dito. Sopra questi ingredienti ponete un pollo intero, conditelo
con pepe e poco sale e mettetelo al fuoco. Fatelo prender colore da
tutte le parti e quando la cipolla sarà tutta strutta, bagnatelo con
brodo o con acqua e aggiungete tre o quattro salsicce intere fatte di
fresco; lasciate cuocere a lento fuoco procurando che in ultimo resti
dell'umido.

266. Pollo in salsa d'uovo

Spezzettate un pollastro giovane e mettetelo nella cazzaruola con
grammi 50 di burro. Conditelo con sale e pepe. Quando avrà soffritto
alquanto spargetegli sopra un pizzico di farina per fargli prender
colore e poi tiratelo a cottura col brodo. Levatelo asciutto in un
vassoio, tenendolo in caldo, e nell'intinto che resta versate un rosso
d'uovo, frullato avanti con l'agro di mezzo limone, per formare la
salsa. Rimestatela alquanto sopra al fuoco, versatela sul pollo e
servitelo.

267. Pollo con la panna

Infilate allo spiedo un busto di pollo giovane per dargli due terzi
di cottura arrosto; ungetelo con l'olio, salatelo e fategli prender
colore. Poi dividetelo nelle sue giunture e del petto fatene due pezzi
per terminare di cuocerlo nella seguente maniera.

Tritate un quarto di cipolla di media grossezza e mettetela al fuoco
con grammi 50 di burro; quando sarà ben rosolata buttateci grammi 10
di farina e dopo, a poco per volta, tre decilitri di panna oppure, se
questa manca, altrettanto latte buonissimo. Quando crederete che la
farina sia cotta versateci i pezzi del pollo per terminare di cuocerli.

268. Pollo alla Marengo

La sera della battaglia di Marengo, nel sottosopra di quella giornata
non trovandosi i carri della cucina, il cuoco al primo Console e ai
Generali improvvisò, con galline rubate, un piatto che manipolato
all'incirca come quello che qui vi descrivo, fu chiamato _Pollo alla
Marengo_; e si dice che esso fu poi sempre nelle grazie di Napoleone,
se non pel merito suo, ma perchè gli rammentava quella gloriosa
vittoria.

Prendete un pollo giovane ed escludendone il collo e le zampe,
tagliatelo a pezzi grossi nelle giunture. Mettetelo alla _sautè_ con
grammi 30 di burro, una cucchiaiata d'olio e conditelo con sale, pepe
e una presa di noce moscata. Rosolati che sieno i pezzi da una parte e
dall'altra scolate via l'unto e gettate nella _sautè_ una cucchiaiata
rasa di farina e un decilitro di vino bianco. Aggiungete brodo per
tirare il pollo a cottura, coperto, e a fuoco lento. Prima di levarlo
dal fuoco fioritelo con un pizzico di prezzemolo tritato e quando è nel
vassoio strizzategli sopra mezzo limone. Riesce una vivanda appetitosa.

269. Petti di pollo alla sautè

Il miglior modo di cucinare i petti di pollo mi pare che sia il
seguente, perchè riescono delicati al gusto e fanno tale comparita
che un petto di cappone può bastare in un pranzo per quattro o cinque
persone. Tagliate i petti a fette sottili quasi come la carta, date
loro la miglior forma che sarà possibile e dei minuzzoli che ricavate
nel ripulir bene lo sterno, formatene un intero pezzo, unendoli
insieme e schiacciandoli. Poi conditeli con sale e pepe e metteteli
in infusione nelle uova frullate. Dopo qualche ora passateli nel
pangrattato fine e cuoceteli col burro nella _sautè_ o in teglia. Se li
aggradite naturali basta l'agro di limone; se poi li volete coi tartufi
potete trattarli come le _cotolette_ del N. 312, oppure nella maniera
che segue:

Prendete un tegamino di metallo, versate nel medesimo tant'olio
che appena ne ricuopra il fondo, distendete un suolo di fettine di
tartufi, spargendovi sopra pochissimo parmigiano grattato e una presa
di pangrattato. Ripetete la stessa operazione per tre o quattro volte,
secondo la quantità, e per ultimo condite con olio, sale, pepe e
qualche pezzettino di burro, il tutto a piccole dosi perchè non nausei.
Mettete il tegame al fuoco e quando avrà alzato il bollore annaffiate
con un ramaiolino di sugo di carne o di brodo e un po' d'agro di
limone. Ritirate presto dal fuoco questo intingolo e versatelo sopra i
petti già rosolati nel modo anzidetto.

Non avendo i tartufi, servitevi di funghi secchi rammolliti tritati
all'ingrosso, e se manca l'agro di limone ricorrete al sugo di pomodoro
o alla conserva.

270. Germano ossia anatra selvatica I

Quando comperate un germano (_Anas boscas_) in mercato, apritegli il
becco per osservare la lingua. Se la trovate molto risecchita dite pure
che l'animale è morto da lunga data e allora annusatelo per accertarvi
che non puzzi.

Alcuni suggeriscono di lavare questi uccelli coll'aceto prima
di cuocerli, oppure di scottarli nell'acqua per toglier loro il
selvatico; ma siccome quel puzzo disgustoso, se troppo forte, risiede
principalmente nella glandola urupigiale, io ritengo che basti il
recider questa. Essa trovasi all'estremità del codrione, volgarmente
chiamato stizza, e racchiude un umore giallastro e vischioso,
abbondante negli uccelli acquatici col quale essi spalmansi le penne
per renderle impermeabili.

Vuotate il germano serbando il fegatino, il cuore e la cipolla;
levategli la testa, e la pelle del collo, dopo averla aperta per
estrarne le vertebre, ripiegatela sul petto dell'animale. A questi
uccelli, quando si fanno in umido, si addice un contorno di cavolo
nero o di lenticchie intere; in ogni modo, si adoperi l'uno o l'altro,
preparate un soffritto nella seguente maniera:

Se il germano pesa circa un chilogrammo tritate fine col coltello
grammi 30 di prosciutto grasso e magro insieme con tutti gli odori,
cioè sedano, prezzemolo, carota e un quarto di una grossa cipolla;
mettete ogni cosa insieme con dell'olio in una cazzaruola e sopra al
battuto adagiate il germano, condendolo con sale e pepe. Fatelo prender
colore da tutte le parti e poi aggiungete acqua per tirarlo a cottura.

Cuocete nell'acqua il contorno di cavolo nero o di lenticchie e,
sia l'uno o l'altro, rifatelo nel suddetto intinto: assaggiatelo per
aggiungervi, se occorre, un pezzetto di burro, che lo renda più grato
e saporito, e unitelo al germano quando lo mandate in tavola. Il cavolo
tagliatelo all'ingrosso e conditelo pure con sale e pepe.

271. Germano in umido II

Mettete il germano nella cazzaruola con grammi 30 di burro e fategli
prender colore. Levatelo e gettate nell'unto rimasto un cucchiaio di
farina per farle prendere, rimuovendola col mestolo, il color marrone.
Tolto dal fuoco e non più a bollore, versate su quell'intriso mezzo
litro di acqua e rimetteteci il germano; conditelo con sale e pepe
e fatelo bollire coperto fino a cottura completa con un quarto di
una buccia d'arancio in un sol pezzo, una costola di sedano lunga un
palmo e un pezzo di carota, l'uno e l'altra trinciati all'ingrosso.
Per ultimo passate il sugo, spezzettate il germano nelle sue giunture,
rimettetelo nel suo intinto spremendogli sopra il sugo del ricordato
arancio per farlo bollire ancora pochi minuti e servitelo.

Nella stessa guisa si può trattare l'anatra domestica, ma questa
essendo molto grassa, sarà bene togliere dallo intinto il soverchio
unto prima di mandarla in tavola. Uno dei modi per toglierlo è di
versare l'intinto in una scodella e di posarci sopra qualche pezzo di
carta straccia sugante la quale ha la proprietà di assorbirlo.

272. Anatra domestica

Preparatela come il germano del N. 270 e mettetela al fuoco con un
battuto simile a quello. Quando l'anatra avrà preso colore bagnatela
con sugo di pomodoro o conserva e tiratela a cottura con acqua o brodo.
Passate il sugo, digrassatelo e rimettetelo al fuoco con l'anatra e
un pezzetto di burro. Con questo sugo e parmigiano potete condire una
minestra di strisce o di lasagne fatte in casa e l'anatra servirla con
un contorno d'erbaggi rifatti in un poco di quel sugo medesimo.

273. Anatra domestica col contorno di riso

Questo mi sembra un buon umido e che meriti una menzione speciale.

Fate un battuto con un quarto di una grossa cipolla e tutti gli odori,
cioè prezzemolo, carota e sedano tritato insieme con grammi 50 di
prosciutto grasso e magro.

Mettetelo al fuoco con due cucchiaiate d'olio e l'anatra sopra, condita
con sale e pepe. Rosolata che sia, bagnatela con sugo di pomodoro, o
conserva, e l'acqua occorrente per tirarla a cottura, gettandoci in
pari tempo un pizzico di funghi secchi per cuocerli in quell'intinto
che poi va passato dallo staccio e digrassato, serbando i funghi per
unirli al riso. Questo, nella quantità di grammi 200, mettetelo, così
crudo, in una cazzaruola con grammi 40 di burro e quando accenna a
prender colore versate acqua calda a poco per volta, dandogli sapore
coll'intinto dell'anatra e parmigiano quando siete per levarlo dal
fuoco.

274. Fegato d'oca

Leggete l'articolo _Oca domestica_ N. 548 e vi troverete in ultimo il
modo di cucinare il fegato della medesima; ma essendomene capitato un
altro, l'ho cucinato diversamente ed essendo, a mio avviso, riuscito
migliore del primo ve lo descrivo. Dopo cotto nel modo ivi indicato
levatelo asciutto e legatelo con un intriso composto di gr. 20 di burro
messo al fuoco con un cucchiaino colmo di farina e, allorchè questa
avrà preso il color nocciuola, diluitela con un ramaiuolo di brodo
e tre cucchiaiate di marsala, versateci il fegato, fatelo di nuovo
bollire alquanto e servitelo.

275. Folaghe in umido

La folaga (_Fulica Atra_) si potrebbe chiamare uccello pesce, visto
che la Chiesa permette di cibarsene ne' giorni magri senza infrangere
il precetto. La sua patria sono i paesi temperati e caldi dell'Europa
e dell'Africa settentrionale, e come uccello anche migratorio viaggia
di notte. Abita i paduli e i laghi, è nuotatore, nutrendosi di piante
acquatiche, d'insetti e di piccoli molluschi. Due sole specie trovansi
in Europa. Fuori del tempo della cova le folaghe stanno unite in
branchi numerosissimi, il che dà luogo a cacce divertenti e micidiali.
È assai cognita quella con barchetti, chiamata _la tela_, nelle
vicinanze di Pisa sul lago di Massaciuccoli, di proprietà del marchese
Ginori Lisci, che ha luogo diverse volte nell'autunno inoltrato e
nell'inverno. Nella caccia del novembre 1903, alla quale presero parte
con cento barche cacciatori di ogni parte d'Italia, furono abbattute
circa seimila folaghe; così riferirono i giornali.

La carne della folaga è nera e di poco sapore, e pel selvatico che
contiene bisogna, in cucina, trattarla così:

Prendiamo, ad esempio (come ho fatto io), quattro folaghe e, dopo
averle pelate e strinate alla fiamma per tor via la gran caluggine
che hanno, vuotatele e lavatele bene. Dopo trapassatele per la
lunghezza del corpo con uno spiedo infuocato, poi tagliatele in quattro
parti gettando via la testa, le zampe e le punte delle ali; indi
tenetele in infusione nell'aceto per un'ora e dopo lavatele diverse
volte nell'acqua fresca. Dei fegatini non me ne sono servito; ma le
cipolle, che sono grosse e muscolose come quelle della gallina, dopo
averle vuotate, lavate e tagliate in quattro pezzi, le ho messe pure
nell'infusione.

Ora, fate un battuto, tritato fine, con una grossa cipolla e tutti gli
odori in proporzione, cioè sedano, carota e prezzemolo, e mettetelo
al fuoco con grammi 80 di burro, e nello stesso tempo le folaghe e i
ventrigli condendole con sale, pepe e odore di spezie. Quando saranno
asciutte bagnatele con sugo di pomodoro o conserva sciolta in acqua
abbondante per cuocerle e perchè vi resti molto intinto. Cotte che
sieno, passate il sugo e in questo unite un petto e mezzo di folaga
tritato fine e altri grammi 40 di burro, per condire con esso e con
parmigiano tre uova di pappardelle o grammi 500 di strisce che, pel
loro gusto particolare, saranno lodate. Le folaghe, con alquanto del
loro intinto, servitele dopo come piatto di companatico che non saranno
da disprezzarsi. Tutta questa roba credo potrà bastare per cinque o sei
persone.

Ho inteso dire che si ottiene anche un discreto brodo cuocendole a
lesso con due salsicce in corpo.

276. Piccioni in umido

A proposito di piccioni sentite questa che vi do per vera, benchè
sembri incredibile, e valga come riprova di ciò che vi dicevo sulle
bizzarrie dello stomaco.

Una signora prega un uomo, che le capita per caso, di ucciderle un paio
di piccioni, ed egli, lei presente, li annega in un catino d'acqua. La
signora ne ricevè una tale impressione che d'allora in poi non ha più
potuto mangiar la carne di quel volatile.

Guarnite i piccioni con foglie di salvia intere, poneteli in un tegame
o in una cazzaruola sopra a fettine di prosciutto grasso e magro e
conditeli con olio, sale e pepe. Quando essi avranno preso colore,
aggiungete un pezzo di burro e tirateli a cottura con brodo. Prima
di ritirarli dal fuoco spremeteci sopra un limone e adoperate il loro
sugo per servirli con fette di pane arrostito postevi sotto. Avvertite
di salarli pochissimo a motivo del prosciutto e del brodo. Al tempo
dell'agresto, potete usare quest'ultimo invece del limone, seguendo il
dettato:

    _Quando Sol est in leone,_
    _Bonum vinum cum popone,_
    _Et agrestum cum pipione._

277. Piccione all'inglese o Piccion paio

Avverto qui una volta per tutte che nella mia cucina non si fa
questione di nomi e che io non do importanza ai titoli ampollosi. Se
un inglese dicesse che questo piatto, il quale chiamasi anche con lo
strano nome di _piccion paio_, non è cucinato secondo l'usanza della
sua nazione, non me ne importa un fico; mi basta che sia giudicato
buono, e tutti pari. Prendete:

  Un piccione giovane, ma grosso.
  Vitella di latte magra, gr. 100, oppure un petto di pollo.
  Fette sottili di prosciutto grasso e magro, grammi 40.
  Fette di lingua salata, grammi 30.
  Burro, grammi 40.
  Mezzo bicchiere di brodo buono digrassato.
  Un uovo sodo.

Tagliate il piccione a piccoli pezzi nelle sue giunture scartando la
testa e le zampe. Tagliate la vitella di latte o il petto di pollo
a bracioline e battetele colla costola del coltello. Tagliate il
prosciutto e la lingua a strisce larghe un dito. Tagliate l'uovo in
otto spicchi.

Prendete un piatto ovale di metallo o di porcellana che regga al fuoco
e distendetevi a strati uno sopra all'altro, prima la metà del piccione
e della vitella, poi la metà del prosciutto e della lingua, la metà del
burro sparso qua e là a pezzettini e la metà, ossia quattro spicchi,
dell'uovo; condite con pochissimo sale, pepe e odore di spezie, e
ripetete l'operazione col rimanente in modo che tutto l'insieme faccia
la colma. Per ultimo annaffiate col brodo suddetto, ma diaccio, che
vedrete galleggiare sul primo orlo del piatto e che rimarrà in gran
parte dopo la cottura.

Ora formate una pasta per ricoprirlo, nelle seguenti proporzioni:

  Farina, grammi 150.
  Burro, grammi 50.
  Spirito di vino, un cucchiaino
  Zucchero, un cucchiaino.
  Agro di limone, uno spicchio.
  Un rosso d'uovo.
  Sale, quanto basta.

Intridete la farina coi suddetti ingredienti e, se non bastano,
aggiungete acqua tiepida per fare una pasta alquanto morbida.
Lavoratela molto gettandola con forza contro la spianatoia, lasciatela
un poco in riposo e tiratene una sfoglia addoppiandola quattro o cinque
volte, riducendola, per ultimo, grossa come uno scudo, col matterello
rigato. Con essa coprite il piatto adornandolo, se è possibile, coi
ritagli della stessa pasta, indi doratela con rosso d'uovo; cuocete
questo pasticcio (che tale si può chiamare) al forno da campagna e
servitelo caldo.

A me pare che questo piatto venga meglio ammannito nella seguente
maniera per dargli un carattere e un gusto più nazionale. Date
prima mezza cottura al piccione e alle altre carni col detto burro,
condendole col sale, il pepe e le spezie. Poi disponetele sul vassoio
nel modo indicato, non escludendo l'intinto dell'umido e il brodo.
Aumentando il condimento potrete unirvi anche rigaglie di pollo,
animelle e tartufi.

278. Manicaretto di piccioni

Tagliateli a quarti o a pezzi grossi nelle giunture e metteteli al
fuoco con una fetta di prosciutto, un pezzetto di burro e un mazzetto
guarnito, condendoli con sale e pepe. Quando cominciano ad asciugare
bagnateli con brodo e, a mezza cottura, aggiungete le loro rigaglie,
delle animelle a pezzi, e funghi freschi tagliati a fette, od anche
secchi ma fatti prima rinvenire nell'acqua calda, oppure tartufi;
questi però vanno messi a cottura quasi compita. Dopo averli bagnati
con del brodo, versateci, se i piccioni son due, mezzo bicchiere di
vino bianco che avrete prima fatto scemare di metà al fuoco, in un
vaso a parte. Continuate a farli bollire dolcemente, poi aggiungete
altro pezzetto di burro intriso nella farina, oppure farina sola, per
legarne la salsa, e per ultimo, avanti di mandarli in tavola, levate
il prosciutto e il mazzetto, e strizzate sui piccioni un limone. Le
animelle scottatele prima e spellatele se sono di bestia grossa.

In questo stesso modo si possono cucinare i pollastri giovani,
guarnendoli di rigaglie invece che di animelle.

279. Timballo di piccioni

Questa pietanza dicesi _timballo_, forse dalla forma che si approssima
all'istrumento musicale di questo nome.

Fate un battuto con prosciutto, cipolla, sedano e carota, aggiungete
un pezzetto di burro e mettetelo al fuoco con un piccione o due, a
seconda del numero delle persone che dovranno fargli la festa. Unite ai
medesimi le loro rigaglie con altre di pollo, se ne avete. Condite con
sale e pepe e, quando i piccioni saranno rosolati, bagnateli con brodo
per tirarli a cottura, ma procurate che vi resti del sugo. Passate
questo e gettatevi dei maccheroni che avrete già cotti, ma non del
tutto, in acqua salata e teneteli presso al fuoco rimovendoli di quando
in quando. Fate un poco di _balsamella_, poi spezzate i piccioni nelle
loro giunture, escludendone il collo, la testa, le zampe e le ossa del
groppone quando non vi piacesse di disossarli del tutto, il che sarebbe
meglio. Le rigaglie tagliatele a pezzi piuttosto grossi e alle cipolle
levate il tenerume.

Allorchè i maccheroni avranno succhiato il sugo, conditeli con
parmigiano, pezzettini di burro, dadini o, meglio, fettine di
prosciutto grasso e magro, noce moscata, fettine di tartufi o, mancando
questi, un pugnello di funghi secchi rammolliti. Unite infine la
_balsamella_ e mescolate.

Prendete una cazzaruola di grandezza proporzionata, ungetela tutta
con burro diaccio e foderatela di pasta frolla. Versate il composto,
copritelo della stessa pasta e cuocetelo al forno; sformatelo caldo e
servitelo subito.

Con grammi 300 di maccheroni e due piccioni farete un timballo per
dieci o dodici persone se non sono forti mangiatori. Volendo potete
anche dargli la forma di pasticcio come quello del N. 349.

280. Tordi colle olive

I tordi e gli altri uccelli minuti in umido si possono fare come i
piccioni N. 276; anzi ve li raccomando cucinati in quella maniera che
sono buonissimi. Le olive indolcite, state cioè in salamoia, si usano
mettere intere coi loro nocciolo quando i tordi sono a mezza cottura.
Il nocciolo però è meglio levarlo: con un temperino si fa della polpa
un nastrino, che, avvolto a spirale sopra sè stesso, par che formi
un'oliva intera.

Una volta furono regalati sei tordi a un signore, il quale, avendo in
quei giorni la famiglia in campagna, pensò di mangiarseli arrostiti a
una trattoria. Erano belli, freschi e grassi come i beccafichi e però,
stando in timore non glieli barattassero, li contrassegnò tagliando
loro la lingua. I camerieri entrati in sospetto cominciarono ad
esaminarli se segno alcuno apparisse e, guarda guarda, aiutati dalla
loro scaltrezza, lo ritrovarono. Per non la cedere a furberia, o forse
perchè con essi quel signore si mostrava soltanto largo in cintura,
«gliela vogliamo fare» gridarono ad una voce; e, tagliata la lingua a
sei tordi dei più magri che fossero in cucina, gli prepararono quelli,
serbando i suoi per gli avventori che più premevano. Venuto l'amico
coll'ansietà di fare in quel giorno un ghiotto mangiare e vedutili
secchi allampanati, cominciò a stralunare gli occhi e voltandoli e
rivoltandoli fra sè diceva: — Io resto! ma che sono proprio i miei
tordi questi? — Poi, riscontrato che la lingua mancava, tutto dolente,
si dette a credere che avessero operata la metamorfosi lo spiedo e il
fuoco.

Agli avventori che capitarono dopo, la prima offerta che in aria di
trionfo facevano quei camerieri, era: — Vuol ella oggi un bellissimo
tordo? — e qui a raccontar la loro bella prodezza, come fu narrata a me
da uno che li aveva mangiati.

281. Tordi finti

Tordi finti perchè li rammenta l'odore del ginepro e un poco anche il
sapore della composizione. È un piatto che può piacere e farete bene a
provarlo.

  Magro di vitella di latte senz'osso per sei tordi, gr. 300.
  Coccole di ginepro, N. 6.
  Fegatini di pollo, N. 3.
  Acciughe salate, N. 3.
  Olio, cucchiaiate N. 3.
  Lardone, quanto basta.

Questi finti tordi devono aver l'apparenza di bracioline ripiene,
quindi della vitella di latte fatene sei fette sottili, spianatele,
date loro una bella forma e mettete da parte i ritagli. Questi coi
fegatini, un pezzetto di lardone, le coccole di ginepro, le acciughe
nettate, e una foglia di salvia, formeranno il composto per riempirle;
e però tritate il tutto finissimo e conditelo con poco sale e pepe.
Dopo avere arrocchiate le bracioline con questo composto, fasciatele
con una fetta sottile del detto lardone, frapponendo fra questo e la
carne mezza foglia di salvia, e legatele in croce. Grammi 60 di lardone
in tutto, credo potrà bastare.

Ora che avete preparato le bracioline, ponetele a fuoco vivo in una
_sautè_ oppure in una cazzaruola scoperta con le dette tre cucchiaiate
d'olio, e conditele ancora leggermente con sale e pepe. Quando
saranno rosolate da tutte le parti, scolate l'unto, lasciando però il
bruciaticcio in fondo al vaso, e tiratele a cottura col brodo versato a
pochino per volta, perchè devono rimanere in ultimo quasi asciutte.

Mandatele in tavola slegate, sopra a sei fette di pane appena arrostito
e bagnate coll'intinto ristretto rimasto dopo la cottura.

Sono buone anche diacce.

282. Storni in istufa

Gli storni, essendo uccelli di carne ordinaria e dura, hanno bisogno
del seguente trattamento per renderli mangiabili.

Per numero sei storni fate un battuto, tritato fine, con un quarto di
una grossa cipolla e grammi 30 di grasso di prosciutto. Mettetelo al
fuoco con grammi 20 di burro, tre o quattro striscioline di prosciutto
grasso e magro e due coccole di ginepro. Collocateci sopra gli storni
senza sventrarli e, guarniti con foglie di salvia, conditeli con sale e
pepe. Quando avranno tirato il sapore del battuto, voltandoli spesso, e
che la cipolla sarà ben colorita, bagnateli con un poco di vino bianco
asciutto e poi versatecene tanto che fra la prima e la seconda volta
sia tre decilitri. Mancandovi il vino bianco supplite con due decilitri
d'acqua ed uno di marsala. Coprite la cazzaruola con un foglio di
carta a quattro doppi tenuto fermo da un coperchio pesante e fate
bollire a fuoco dolce fino a cottura completa. Levateli col loro sugo e
serviteli.

283. Uccelli in salmì

Cuoceteli, non del tutto, arrosto allo spiedo conditi con sale e olio.
Dopo levati, se sono uccelli piccoli o tordi, lasciateli interi;
se sono grossi tagliateli in quattro parti, e levate loro tutte
le teste che pesterete in un mortaio insieme con qualche uccellino
pure arrostito o con qualche ritaglio di uccelli grossi. Mettete una
cazzarolina al fuoco con un battuto composto di burro, qualche pezzetto
di prosciutto, sugo di carne, oppure brodo, madera o marsala nella
quantità all'incirca del brodo, uno scalogno trinciato, una coccola o
due di ginepro, se sono tordi, o una foglia d'alloro se sono uccelli di
altra specie. Condite con sale e pepe e quando questo intingolo avrà
bollito mezz'ora passatelo dallo staccio, e collocatevi gli uccelli
arrostiti; fateli bollire fino a cottura completa e mandateli in tavola
con fettine di pane arrostito sotto.

284. Stufato di lepre

Vi descriverò più avanti il pasticcio di lepre, e vi dirò anche come
questa si cuoce arrosto; aggiungo ora che per farla dolce-forte potete
servirvi della ricetta del cignale N. 285, e che si può mettere in
istufato nella seguente maniera:

Prendiamo, per esempio, la metà di una lepre, e dopo averla spezzettata
tritate fine un battuto con una cipolla di mediocre grandezza, due
spicchi d'aglio, un pezzo di sedano lungo un palmo e diverse foglie di
ramerino. Mettetelo al fuoco con un pezzetto di burro, due cucchiaiate
d'olio e quattro o cinque strisce di prosciutto larghe un dito. Quando
avrà soffritto per cinque minuti, gettateci la lepre e conditela con
sale, pepe e spezie. Rosolata che sia, bagnatela con mezzo bicchiere
di vino bianco o marsala, poi buttateci un pugnello di funghi freschi,
o secchi rammolliti, e tiratela a cottura con brodo e sugo di pomodoro
o conserva; ma prima di servirla, assaggiatela per aggiungere un altro
poco di burro, se occorre.

285. Cignale dolce-forte

A me pare sia bene che il cignale da fare dolce-forte debba avere la
sua cotenna con un dito di grasso, perchè il grasso di questo porco
selvatico, quando è cotto, resta duro, non nausea ed ha un sapore di
callo piacevolissimo.

Supposto che il pezzo sia di un chilogrammo all'incirca, eccovi le
proporzioni del condimento.

Fate un battuto con mezza cipolla, la metà di una grossa carota, due
costole di sedano bianco lunghe un palmo, un pizzico di prezzemolo e
grammi 30 di prosciutto grasso e magro. Tritatelo fine colla lunetta
e ponetelo in una cazzaruola con olio, sale e pepe sotto al cignale
per cuocerlo in pari tempo. Quando il pezzo ha preso colore da tutte
le parti, scolate buona parte dell'unto, spargetegli sopra un pizzico
di farina, e tiratelo a cottura con acqua calda versata di quando in
quando. Preparate intanto il dolce-forte in un bicchiere coi seguenti
ingredienti e gettatelo nella cazzaruola; ma prima passate il sugo.

  Uva passolina, grammi 40.
  Cioccolata, grammi 30.
  Pinoli, grammi 30.
  Candito a pezzetti, grammi 20.
  Zucchero, grammi 50.

Aceto quanto basta; ma di questo mettetene poco, perchè avete tempo di
aggiungerlo dopo. Prima di portarlo in tavola fatelo bollire ancora
onde il condimento s'incorpori, anzi debbo dirvi che il dolce-forte
viene meglio se fatto un giorno per l'altro. Se lo amate più semplice
componete il dolce-forte di zucchero e aceto soltanto.

Nello stesso modo potete cucinare la lepre.

286. Cignale fra due fuochi

Tenetelo in una marinata come quella della lepre N. 531 per 12 o 14
ore. Levato da questa, asciugatelo con un canovaccio e poi preparatelo
nella seguente maniera.

Collocate nel fondo di una cazzaruola tre o quattro fette di lardone
sottili come la carta, ponete il pezzo del cignale sopra alle medesime,
conditelo con sale e pepe e aggiungete una cipolla intera, un mazzetto
guarnito, un pezzetto di burro e, se il cignale fosse un chilogrammo
circa, mezzo bicchiere di vino bianco. Distendete sul pezzo della
carne altre tre o quattro fette dello stesso lardone e copritelo con un
foglio unto col burro, che vi stia aderente. Cuocetelo con fuoco sotto
e sopra e quando accenna a prosciugarsi, bagnatelo con brodo. Cotto che
sia, passate il sugo senza spremerlo, digrassatelo e unitelo al cignale
quando lo mandate in tavola.

287. Costolette di daino alla cacciatora

Le carni del daino, del capriolo e di simili bestie di selvaggina sono
aride e dure, quindi è necessario che il tempo le frolli per essere
meglio gustate.

Servitevi per questo piatto della lombata, da cui taglie rete le
costolette tenendole sottili. Mettete al fuoco olio e burro in
proporzione della quantità che avrete a cuocere, uno spicchio d'aglio
intero e diverse foglie di salvia. Quando l'aglio avrà preso colore
collocateci sopra le costolette, conditele con sale e pepe e cuocetele
a fuoco ardente, alla svelta, annaffiandole col marsala.

288. Coniglio in umido

Per cucinare questo piatto, vedi le _Pappardelle col sugo di coniglio_,
N. 94.

289. Lingua dolce-forte

Prendete una lingua di vitella di latte tutta intera colla sua
pappagorgia, perchè questa è la parte più delicata; spellatela e
lessatela a mezza cottura. Regolatevi del resto come per il cignale del
N. 285, servendovi dell'acqua dove ha bollito per finire di cuocerla.
Per spellare la lingua arroventate una paletta e ponetegliela sopra
ripetendo l'operazione diverse volte, se occorre.

290. Lingua di bue al sugo di carne

Eccovi un'altra maniera di cucinare una lingua di bue del peso, senza
la pappagorgia, di oltre un chilogrammo.

Spellatela come è indicato nella ricetta N. 289 e steccatela con grammi
60 di lardone tagliato in lardelli conditi con sale e pepe. Legatela
perchè resti distesa e mettetela al fuoco con grammi 30 di burro;
conditela con altro sale e pepe rosolandola alquanto, e poi tiratela
a cottura col sugo di carne versato un poco per volta. Cotta che sia,
il sugo che resta passatelo e condensatelo al fuoco con un pezzetto di
burro e meno di mezza cucchiaiata di farina per unirlo alla lingua, che
manderete in tavola tagliata a fette contornata di erbaggi lessati e
rifatti col burro ed il sugo.

291. Arnioni saltati

Prendete una _pietra_, come la chiamano a Firenze, cioè un arnione o
rognone di bestia grossa oppure diversi di bestie piccole, apritelo
e digrassatelo tutto perchè quel grasso ha un odore sgradevole.
Tagliatelo per traverso a fette sottili, ponetelo in un vaso, salatelo
e versate sul medesimo tanta acqua bollente che lo ricopra. Quando
l'acqua sarà diacciata levatelo asciutto e mettetelo in padella per
farlo ributtar l'acqua che getterete via. Spargetegli sopra un pizzico
di farina, buttateci un pezzetto di burro e rimovendolo spesso fatelo
grillettare per soli cinque minuti. Conditelo con sale, pepe e mezzo
bicchiere scarso di vino bianco: lasciatelo ancora per poco sul fuoco
e quando siete per levarlo aggiungete un altro pezzetto di burro, un
pizzico di prezzemolo tritato e un po' di brodo, se occorre.

Per vostra regola gli arnioni tenuti troppo sul fuoco induriscono. Il
vino è bene farlo prima bollire a parte finchè sia scemato di un terzo;
se invece di vino bianco farete uso di marsala o di _champagne_, tanto
meglio.

292. Arnioni per colazione

Arnioni di vitella di latte, di castrato, di maiale e simili si
prestano bene per una colazione cucinati nella seguente maniera. Tenete
in pronto un battutino tritato fine, composto di prezzemolo, mezzo
spicchio d'aglio, il sugo di mezzo limone e cinque o sei fette di
midolla di pane, asciugato al fuoco.

Aprite gli arnioni per digrassarli e tagliateli a fettine sottili
per traverso. Dato che siano in tutto del peso di 400 o 500 grammi,
gettateli in padella con grammi 50 a 60 di burro a fuoco ardente.
Muoveteli spesso e appena cominciano a soffriggere gettateci il
battutino; conditeli con sale e pepe e sempre muovendoli col mestolo
versateci il sugo del limone e per ultimo un ramaiuolo di brodo.

L'operazione deve farsi in cinque minuti circa e prima di mandarli in
tavola versateli sulle fette del pane.

Basteranno per quattro persone.

293. Arnioni alla fiorentina

Aprite e digrassate gli arnioni come nella ricetta N. 291 e così
spaccati a metà per il lungo, cuoceteli nel modo seguente. Ponete un
tegame al fuoco con un pezzo di burro proporzionato e quando accenna a
bollire, poneteci l'arnione lasciandovelo un poco, poi ritiratelo dal
fuoco e conditelo con sale, pepe e un pizzico di prezzemolo tritato.
Involtatelo bene nel condimento e, dopo parecchie ore, cuocetelo nello
stesso tegame, oppure in gratella, involtato nel pan grattato.

294. Cosciotto o spalla di castrato in cazzaruola I

Per associazione d'idee, la parola castrato mi presenta alla memoria
quei servitori, i quali, per un'esigenza ridicola de' loro padroni
(sono sfoghi di vanità rientrata), si tagliano i baffi e le ledine da
sembrare tanti _castratoni_, e facce da zoccolanti.

Per lo stesso motivo, cioè per la vanità delle loro padrone, sbuffano e
mal si prestano le cameriere a portare in capo quelle berrette bianche,
chiamate altrimenti cuffie; infatti quando non sono più giovani e
non sono belle, con quell'aggeggio in capo sembrano la bertuccia. Le
balie, al contrario, gente di campagna, che sente poco la dignità di
sè stessa, con quei tanti fiocchi e nastri di vario colore adornate
(_indegne pompe, di servitù misere insegne_), se ne tengono, gonfiando
impettite e non s'avvedono che risvegliano l'idea della mucca quando è
condotta al mercato.

Entrando in materia, dico che la buona fine di questi due pezzi di
carne a me sembra di ottenerla nella seguente maniera. Prendiamo, ad
esempio, la spalla e sulla medesima regolatevi nelle debite proporzioni
per il cosciotto. Non ho bisogno di dirvi che il castrato deve essere
di qualità fine e ben grasso. Supponiamo che la spalla sia del peso
di un chilogrammo, benchè possa essere anche di chilogrammi 1-1/2.
Disossatela, steccatela con lardone, e conditela di dentro e di fuori
con sale e pepe, poi arrocchiatela e legatela onde prenda una bella
forma; indi mettetela in una cazzaruola con grammi 40 di burro per
rosolarla, e dopo aggiungete i seguenti ingredienti:

  Alcune cotenne di lardone o di prosciutto.
  Un mazzetto legato composto di prezzemolo, sedano e carota.
  Una cipolla intera di mezzana grossezza.
  Le ossa spezzate che avrete levate dalla spalla o
    dal cosciotto che sia.
  Dei ritagli di carne cruda, se ne avete.
  Un bicchiere di brodo o mezzo soltanto.
  Due o tre cucchiaiate di acquavite.

Tanta acqua fredda che il liquido arrivi poco sotto alla superficie del
castrato. Coprite bene la cazzaruola e fatela bollire a fuoco lento
finchè il pezzo sia cotto, per la qual cosa ci vorranno da quattro e
più ore se la bestia è dura. Allora passate il sugo, digrassatelo e
gettate via il superfluo, cioè mandate in tavola soltanto il castrato.

Questo piatto si suol guarnire o di carote o di rape o di fagiuoli
sgranati; se di carote, mettetene due grosse intere fra la carne
e quando saranno cotte levatele e tagliatele a fette rotonde per
aggiungerle dopo; se di rape, avvertite che non sappiano di forte
per non avere ancora sentito il freddo. Dividetele in quattro parti,
_imbiancatele_, tagliatele a dadi, rosolatele appena nel burro ed
unitele al sugo, il quale deve vedersi piuttosto abbondante; se di
fagiuoli, cuoceteli prima e rifateli in questo sugo.

295. Cosciotto o spalla di castrato in cazzaruola II

Questa è una ricetta più semplice e da preferirsi a quella del numero
precedente, quando non si richieda contorno alcuno di erbaggi e di
legumi.

Prendete una spalla di castrato e dopo averla disossata steccatela con
lardelli di lardone involtati nel sale e nel pepe. Salatela alquanto,
poi arrocchiata e legata stretta, mettetela al fuoco con grammi 40
di burro e una mezza cipolla steccata con un chiodo di garofano e
fatele prender colore. Ritirata la cazzaruola dal fuoco, versateci
un bicchiere d'acqua, o meglio brodo, una cucchiaiata di acquavite,
un mazzetto odoroso e, se è il tempo dei pomodori, alcuni di questi
spezzati. Fate bollire adagio per circa tre ore colla cazzaruola tenuta
chiusa con doppio foglio di carta, rivoltando spesso il pezzo della
carne. Quando sarà cotta, gettate via la cipolla, passate il sugo,
digrassatelo ed unitelo alla carne quando la mandate in tavola.

Vi avverto di non cuocerla troppo chè allora non si potrebbe tagliare a
fette.

Nella stessa maniera, colle debite proporzioni nel condimento, si
può fare il cosciotto. Se vi nausea il puzzo speciale al montone,
digrassate la carne anche da cruda.

296. Lombata di castrato ripiena

Prendete un pezzo di lombata di castrato col suo pannicolo attaccato,
del peso di un chilogrammo, digrassatela, ma non del tutto, disossatela
e conditela con sale e pepe. Formate il composto per riempirla con

  Magro di vitella di latte, grammi 150.
  Prosciutto grasso e magro, grammi 50.
  Parmigiano grattato, grammi 40.
  Un uovo.
  Sale e pepe.

Tritatelo ben fine e, dopo avere spalmata con questo tutta la lombata
nell'interno, arrocchiatela tirandole sopra il pannicolo, e cucitela
onde non isbuzzi il ripieno. Ora mettetela al fuoco con grammi 50 di
burro e quando sarà rosolata bagnatela con un dito (di bicchiere) di
marsala, poi gettate nella cazzaruola a crogiolare con lei a fuoco
lento, mezza cipolla piuttosto piccola, tagliata in due pezzi, due
o tre pezzi di sedano, altrettanti di una carota e dei gambi di
prezzemolo, bagnandola con acqua o brodo per tirarla a cottura. Infine
passate il sugo e il resto, digrassatelo e servitela. È un piatto che
potrà bastare per otto persone e merita di essere raccomandato.

Già sapete che per digrassare un sugo basta posargli sopra qualche
pezzo di carta straccia sugante.

297. Bue alla moda

Questo piatto va trattato poco diversamente da quello del N. 294.

Prendete non meno di un chilogrammo di magro della coscia o del
culaccio di bestia grossa e steccatelo con lardelli grossi un dito di
buon lardone che avrete involtati nel sale e nel pepe. Legate il pezzo
della carne perchè prenda una bella forma, salatelo a sufficienza e
ponetelo in una cazzaruola con grammi 50 di burro per rosolarlo; poi
aggiungete gl'ingredienti qui appresso: mezza zampa di vitella di
latte, oppure un pezzo di zampa di vitella grossa, una grossa cipolla
intera, due o tre carote intere, un mazzetto legato di erbe odorose
come prezzemolo, sedano, basilico e simili; alcune cotenne di lardone,
un bicchiere ardito d'acqua, o meglio un bicchiere di brodo digrassato,
e per ultimo mezzo bicchiere di vino bianco, oppure due cucchiaiate di
acquavite. Mettete al fuoco la cazzaruola ben coperta e fate bollire
adagio finchè la carne sia cotta, ma le carote cuocendosi per le
prime, levatele onde restino intere. Gettate via il mazzetto odoroso,
poi passate il sugo e digrassatelo se occorre. Servite la carne
non troppo cotta unicamente alla zampa e contornate il piatto colle
carote tagliate a fette rotonde. Se vi riesce bene, sentirete un umido
delicato e leggiero.

Alcuni steccano la cipolla con chiodi di garofano; ma questo aroma non
è da consigliarsi che agli stomachi forti. Meglio delle carote giudico
il contorno di fagiuoli sgranati cotti rifatti nel sugo del bue.

298. Bue alla brace

Sarebbe il _bœuf braisé_ dei Francesi. Procuratevi un bel tocco di
carne magra e frolla e, dato che sia del peso di grammi 500 senz'osso,
steccatelo con grammi 50 di lardone tagliato a lardelli grossi e lunghi
un dito scarso, ma conditeli prima con sale e pepe.

Fate un battuto con un quarto di cipolla di media grandezza, mezza
carota e una costola di sedano lunga un palmo. Tritatelo all'ingrosso
con la lunetta e mettetelo al fuoco con grammi 30 di burro e sopra al
medesimo il pezzo della carne legato e condito con sale e pepe.

Quando il battuto sta per consumarsi, bagnatelo per due volte con un
gocciolo d'acqua fredda; consumata che sia e colorita la carne, versate
due ramaiuoli di acqua calda, coprite la cazzaruola con foglio doppio
di carta e fate bollire adagio finchè la carne sia cotta. Allora
passate il sugo, digrassatelo e rimettetelo al fuoco con un altro
pezzetto di burro per dar maggior grazia alla carne e all'intinto, col
quale potrete tirare a sapore un contorno di erbaggi, come sarebbero
spinaci, cavoli di Bruxelles, carote, finocchi, quello che più vi piace
di questi.

299. Girello alla brace (Garetto)

Volete un piatto di carne della cucina bolognese e dei più semplici che
si possano immaginare? Fate il _garetto_.

Così chiamano a Bologna il girello, che è quel pezzo di carne di manzo,
senz'osso, situata quasi alla estremità della coscia, tra il muscolo
e lo scannello, che può essere del peso di grammi 700 all'incirca ed
è il solo che si presti per quest'uso. Mettetelo al fuoco senz'altro
condimento che sale e pepe; niente acqua e niun altro ingrediente.
Chiudete la bocca della cazzaruola con un foglio di carta a diversi
doppi, tenuto fermo dal suo coperchio, e lasciatelo cuocere molto
lentamente. Vedrete che getta una copiosa quantità di sugo che poi
riassorbe a poco a poco; quando lo avrà ritirato tutto levatelo e
servitelo. È quasi migliore diaccio che caldo.

Che sia un piatto sano e nutriente, nessuno può dubitarne; ma che, per
la sua troppa semplicità, possa piacere a tutti non saprei dirlo.

300. Bue alla California

Chi studiò questo piatto, non sapendo forse come chiamarlo, gli applicò
questo strano titolo; del resto poi, strani o ridicoli sono quasi tutti
i termini culinari.

Le seguenti dosi sono quelle da me prescritte in seguito a diverse
prove.

  Carne magra senz'osso, di vitella o di manzo, nella groppa,
    nella lombata o nel filetto, grammi 700.
  Burro, grammi 50.
  Panna, decilitri 2.
  Acqua, decilitri 2.
  Aceto forte, una cucchiaiata, o più d'una, se è debole.

Mettete la carne al fuoco col detto burro, mezza cipolla tagliata in
quattro spicchi e una carota a pezzetti; sale e pepe per condimento.
Quando la carne sarà ben rosolata versate l'aceto, dopo alquanto
l'acqua e indi la panna. Fate bollire adagio circa tre ore, ma se il
sugo venisse a scarseggiare aggiungete un'altra po' d'acqua.

Mandate la carne in tavola tagliata a fette e col suo sugo passato
dallo staccio. In un pranzo di vari piatti potrà bastare per cinque o
sei persone.

301. Scannello annegato

Non sapendo come chiamare quest'umido semplice e sano, gli ho dato il
titolo di _scannello annegato_.

  Un pezzo di carne di manzo o di vitella, tutto magro
    e senz'osso, tolto dallo scannello, di circa grammi 800.
  Grasso di prosciutto, grammi 80.
  Una grossa carota o due mezzane.
  Tre o quattro costole di sedano lunghe un palmo.
  Mezzo bicchiere di vino bianco asciutto, e mancando questo,
    due dita di marsala.

Steccate il pezzo della carne col suddetto grasso di prosciutto,
tagliato in lardelli involtati nel sale e nel pepe; salatelo e legatelo
onde stia unito.

Tagliate a pezzetti la carota e il sedano e metteteli in fondo a una
cazzaruola piuttosto piccola ponendoci sopra il pezzo della carne e
copritela d'acqua. Fate bollire adagio a cazzaruola coperta, e quando
avrà ritirato l'acqua passate dallo staccio il sugo e gli erbaggi, che
poi rimetterete al fuoco insieme con la carne e col vino. Cotto che sia
servitelo affettato con sopra il suo intinto.

Potrà bastare per sei persone.

Come avrete notato in questa e in molte altre ricette della presente
raccolta, la mia cucina inclina al semplice e al delicato, sfuggendo
io quanto più posso quelle vivande che, troppo complicate e composte di
elementi eterogenei, recano imbarazzo allo stomaco. Ciò non ostante un
mio buon amico, per iscambio, la calunniava. Essendo egli stato colpito
da paralisi progressiva, che lo tenne infermo per oltre tre anni, non
trovava altro conforto alla sua disgrazia che quello di mangiar bene,
e quando ordinava il pranzo alla sua figliuola non mancava di dirle: —
Bada di non darmi gl'intrugli dell'Artusi. — Questa signorina, che era
la massaia di casa, avendo ricevuta la sua educazione in un collegio
svizzero del cantone francese, si era colà provveduta del trattato di
cucina di Madame Roubinet; e volgendo a questo tutta la sua simpatia,
poco o punto si curava del mio. Gl'intrugli lamentati dal padre erano
dunque di questa madama dal _rubinetto_, la quale, si vede, dava con
questo la via, più che non farei io, alle acque torbe della cucina.

302. Scaloppine alla livornese

Perchè si chiamino scaloppine non lo so, e non so nemmeno perchè sia
stato dato loro il battesimo a Livorno. Comunque sia, prendete delle
bracioline di carne grossa, battetele bene per renderle tenere e
buttatele in padella, con un pezzo di burro. Quando l'avranno ritirato
bagnatele con qualche cucchiaiata di brodo per portarle a cottura,
conditele con sale e pepe, legatele con un pizzico di farina, date loro
l'odore della marsala, e prima di levarle, rendetele più grate con un
pizzico di prezzemolo tritato.

303. Scaloppine di carne battuta

Prendete carne magra di bestia grossa, nettatela dai tendini e dalle
pelletiche e, se non avete il tritacarne, tritatela ben fine prima
col coltello poi colla lunetta. Conditela con sale, pepe e parmigiano
grattato; aggiungete l'odore delle spezie, piacendovi, ma c'è il
caso allora che sappia di piatto rimpolpettato. Mescolate bene e
date alla carne la forma di una palla; poi con pangrattato sotto e
sopra, onde non s'attacchi, tiratela col matterello sulla spianatoia,
rimuovendola spesso per farne una stiacciata sottile poco più di uno
scudo. Tagliatela a pezzi quadri e larghi quanto la palma di una mano
e cuoceteli in una teglia col burro. Quando le scaloppine avran preso
colore, annaffiatele con sugo di pomodoro o conserva diluita nel brodo
o nell'acqua e servitele. Potete anche, senza far uso del matterello,
stiacciarle colle mani e dar loro, per più eleganza, la forma di un
cuore.

Avendo carne stracottata avanzata, è conveniente il farle con questa e
con carne cruda mescolate insieme.

304. Scaloppine alla genovese

Formate bracioline con carne magra di vitella e, dato che sia grammi
500 senz'osso, tritate un quarto di cipolla di mezzana grandezza
e mettetela nel fondo di una cazzaruola con olio e un pezzetto di
burro. Distendete sul battuto le bracioline, uno strato sopra l'altro,
conditele con sale e pepe e mettetele al fuoco senza toccarle che così
attaccandosi insieme non si aggrinzano. Quando avrà preso colore la
parte di sotto, versate un cucchiaino di farina e dopo poco un pizzico
di prezzemolo e mezzo spicchio d'aglio tritati e due dita scarse,(di
bicchiere) di vino bianco buono, o, mancando questo, marsala. Poi
distaccate le bracioline l'una dall'altra, mescolate, lasciatele tirar
l'umido, indi versate acqua calda e un poco di sugo di pomodoro o
conserva. Fatele bollire adagio e non molto per terminare di cuocerle e
servitele con intinto abbondante, e con fette di pane arrostito sotto,
oppure, se più vi piace, con un contorno di riso cotto nell'acqua,
tirato asciutto e condito leggermente con burro, parmigiano e l'intinto
medesimo. Anzi, il riso ci sta molto bene e così piacciono a tutti.

305. Scaloppine con la panna acida

La panna acida è la panna comune, ossia il fior di latte, quando ha
preso l'agro, il qual difetto non nuoce anzi migliora il piatto che
riesce delicatissimo.

Prendete carne magra di vitella o di vitella di latte, tagliatela
a bracioline, battetele, infarinatele e mettetele al fuoco con un
pezzo proporzionato di burro. Conditele con sale e pepe e fatele
bollire adagio finchè abbiano preso colore da ambedue le parti. Allora
bagnatele con la detta panna e per ultimo con un poco d'acqua o brodo,
se trattasi di vitella di latte, onde la salsa non riesca troppo densa
e possano cuocer meglio.

Servitele con spicchi di limone a parte.

Per quattro persone: grammi 500 di magro senz'osso, grammi 70 di burro
e due decilitri di panna.

306. Scaloppine di vitella di latte in tortino

Vitella di latte magra senz'osso, tagliata a scaloppine sottilissime
del peso, nette dalle pelletiche, di grammi 300, lardone a fettine
sottili, grammi 70.

Sciogliete al fuoco, in una cazzaruola proporzionata, un poco di burro
e sul fondo e all'ingiro della medesima distendete il lardone, sopra al
quale collocherete un primo strato di scaloppine condendole con sale,
pepe, l'odore delle spezie, parmigiano grattato e prezzemolo tritato.
Poi un altro strato di scaloppine condite nella stessa maniera, e
così di seguito finchè avrete roba. Sull'ultimo strato di scaloppine
spargete diversi pezzetti di burro e cuoceteli tra due fuochi, più
sotto che sopra, finchè restino quasi asciutte e rosolato il lardone.
Versate il tortino sopra a uno strato di spinaci tirati al burro e
servitelo a quattro persone.

307. Bracioline ripiene

  Bracioline sottili di vitella, grammi 300.
  Carne magra di vitella o di vitella di latte, grammi 70.
  Prosciutto piuttosto magro, grammi 40.
  Midollo di vitella, grammi 30.
  Parmigiano grattato, grammi 30.
  Uova, N. 1.

Delle bracioline ne usciranno 6 o 7 se le tenete larghe quanto una
mano: battetele ben bene col batticarne oppure con un manico di
coltello intinto spesso nell'acqua per allargarle. Poi tritate fine
il prosciutto coi grammi 70 della seconda carne e a questo battuto
unite il parmigiano e il midollo ridotto prima pastoso colla lama di
un coltello; per ultimo aggiungete l'uovo per legare il composto e
una presa di pepe, non occorrendo il sale a motivo del prosciutto e
del parmigiano. Distendete le bracioline e sul mezzo delle medesime
distribuite il detto composto; poi arrocchiatele e col refe legatele in
croce.

Ora che hanno già preso la forma occorrente, preparate un leggiero
battuto con un po' di cipolla, un pezzetto di sedano bianco, un
pezzetto di carota e grammi 20 di carnesecca, e mettetelo al fuoco in
una cazzaruola con grammi 20 di burro, in pari tempo che vi porrete le
bracioline. Conditele con sale e pepe, e quando avranno preso colore
versate sugo di pomodoro o conserva e tiratele a cottura coll'acqua.
Potete anche aggiungere, piacendovi, un gocciolo di vino bianco. Quando
le mandate in tavola togliete il refe con cui le avevate legate.

308. Bracioline alla Bartola

La carne di vitella o di manzo che meglio si presta per questo piatto
sarebbe il filetto o il girello, ma può servire anche il culaccio e la
coscia.

  Carne suddetta, peso netto senz'osso, grammi 500.
  Prosciutto grasso e magro, grammi 50.
  Un piccolo spicchio d'aglio.
  Un piccolo spicchio di cipolla.
  Una costola di sedano lunga un palmo.
  Un buon pezzo di carota.
  Un pizzico di prezzemolo.

Tagliate la carne a fette grosse quasi un dito per ottenere non più di
sette od otto bracioline alle quali procurate di dar bella forma, e
battetele con la costola del coltello. Fate un battuto tritato molto
fine col prosciutto e gl'ingredienti sopra descritti, poi versate
in una _sautè_ o teglia di rame sei cucchiaiate d'olio sul quale, a
freddo, collocherete le bracioline spalmando sopra ad ognuna un pizzico
del detto battuto. Conditele con poco sale, pepe e il solo fiore di
quattro o cinque chiodi di garofano, e a fuoco vivo fatele rosolare
dalla parte di sotto, poi voltatele ad una ad una col suo battuto per
rosolare anche questo, e quando avrà soffritto a sufficienza tornatele
a rivoltare onde il battuto ritorni al disopra raccattando quello che
è rimasto attaccato alla teglia, ora bagnatele con sugo di pomodoro
o conserva sciolta nell'acqua, cuopritele e fatele bollire adagio
per quasi due ore; ma mezz'ora prima di mandarle in tavola cuocete
nell'intinto delle medesime una grossa patata sbucciata e tagliata in
dieci o dodici tocchetti collocandoli nei vuoti fra una braciolina e
l'altra.

Meglio sarebbe mandarle in tavola nel recipiente dove sono state cotte;
ma se questo è indecente mettetele pari pari in un vassoio con le
patate all'intorno. Questa quantità basta per quattro o cinque persone,
e non è piatto da disprezzarsi, perchè non lascia lo stomaco aggravato.

309. Bracioline alla contadina

Per me, che si ribellano al mio gusto, le lascio mangiare ai contadini;
ma, poichè ad altri potrebbero non dispiacere, ve le descrivo.

Preparate le bracioline con carne magra di vitella battuta bene,
ungetele coll'olio e conditele con poco sale e pepe. Fate un composto
di olive in salamoia, capperi strizzati dall'aceto e un'acciuga,
tritando il tutto ben fine. Lasciatelo così semplice, oppure aggiungete
un rosso d'uovo e un pizzico di parmigiano; riempitene le bracioline,
legatele e quindi cuocetele con burro e sugo di pomodoro, oppure in un
soffritto di cipolla.

310. Braciuole nella scamerita

Eccovi un piatto di tipo tutto fiorentino. La scamerita è quella parte
del maiale macellato ove, finita la lombata, comincia la coscia; essa è
marmorizzata di magro e grasso, quest'ultimo in quantità tale che piace
senza nauseare.

Ponete le braciuole in un tegame con pochissimo olio, due o tre spicchi
d'aglio, con la loro buccia, un po' stiacciati, e conditele con sale
e pepe. Quando avranno preso colore da ambedue le parti, versate
nel tegame due o tre dita (di bicchiere) di vino rosso e lasciate
che, bollendo, l'umido prosciughi di metà. Allora mettetele da parte
asciutte conservandole calde, e in quell'intinto tirate a sapore
del cavolo nero già lessato, spremuto dall'acqua, tagliato non tanto
minutamente e condito anch'esso con sale e pepe. Mandatele in tavola
col cavolo sotto.

311. Cotolette di vitella di latte in salsa d'uovo

Dopo averle dorate e cotte alla _sautè_, come quelle dei N. 312 e 313,
spargete sopra alle medesime una salsa di rossi d'uovo, burro e agro
di limone, tenetele ancora un poco sul fuoco e servitele. Per sette
od otto _cotolette_ basteranno tre rossi d'uovo, grammi 30 di burro e
mezzo limone, frullati in un pentolino prima di versarli.

312. Cotolette di vitella di latte coi tartufi alla bolognese

Il posto migliore per questo piatto è il _sotto-noce_, ma può servire
anche il magro del resto della coscia o del culaccio. Tagliatele
sottili e della dimensione della palma di una mano: battetele e date
loro una forma smussata ed elegante come, ad esempio, la figura del
cuore, cioè larga da capo e restringentesi in fondo, il che si ottiene
più facilmente tritando prima la carne colla lunetta. Poi preparatele
in un piatto con agro di limone, pepe, sale e pochissimo parmigiano
grattato. Dopo essere state un'ora o due in questa infusione,
passatele nell'uovo sbattuto e tenetecele altrettanto. Poi panatele
con pangrattato fine, mettetele a soffriggere col burro in una teglia
di rame, e quando saranno appena rosolate da una parte voltatele e
sopra la parte cotta distendete prima delle fette di tartufi e sopra
queste delle fette di parmigiano o di gruiera; ma sì le une che le
altre tagliatele sottili il più che potete. Fatto questo, terminate di
cuocerle con fuoco sotto e sopra aggiungendo brodo o sugo di carne;
poi levatele pari pari e disponetele in un vassoio col loro sugo
all'intorno strizzandoci l'agro di un limone, o mezzo solo se sono
poche.

Nella stessa maniera si possono cucinare le costolette di agnello dopo
aver ripulito, raschiandolo, l'osso della costola.

313. Cotolette col prosciutto

Preparate le _cotolette_ come quelle del numero precedente e mettetele
nell'uovo con una fetta sottilissima di prosciutto grasso e magro della
dimensione della cotoletta stessa. Panatele col prosciutto appiccicato
sopra, salatele poco e rosolatele nel burro dalla parte dove non è il
prosciutto. Sopra al prosciutto, invece de' tartufi, distendete fette
sottilissime di parmigiano o di gruiera, finite di cuocerle col fuoco
sopra e servitele con sugo di carne ed agro di limone, oppure con sugo
di pomodoro.

314. Polpette

Non crediate che io abbia la pretensione d'insegnarvi a far le
polpette. Questo è un piatto che tutti lo sanno fare cominciando dal
ciuco, il quale fu forse il primo a darne il modello al genere umano.
Intendo soltanto dirvi come esse si preparino da qualcuno con carne
lessa avanzata; se poi le voleste fare più semplici o di carne cruda,
non è necessario tanto condimento.

Tritate il lesso colla lunetta e tritate a parte una fetta di
prosciutto grasso e magro per unirla al medesimo. Condite con
parmigiano, sale, pepe, odore di spezie, uva passolina, pinoli, alcune
cucchiaiate di pappa, fatta con una midolla di pane cotta nel brodo
o nel latte, legando il composto con un uovo o due a seconda della
quantità. Formate tante pallottole del volume di un uovo, _schiacciate
ai poli come il globo terrestre_, panatele e friggetele nell'olio o
nel lardo. Poi con un soffrittino d'aglio e prezzemolo e l'unto rimasto
nella padella passatele in una teglia, ornandole con una salsa d'uova e
agro di limone.

Se non tollerate i soffritti mettetele nella teglia con un pezzetto
di burro, ma vi avverto che i soffritti, quando siano ben fatti, non
sono nocivi, anzi eccitano lo stomaco a digerir meglio. Mi rammento
che una volta fui a pranzo con alcune signore in una trattoria di grido
la quale pretendeva di cucinare alla francese — troppo alla francese!
— ove ci fu dato un piatto di animelle coi piselli. Tanto quelle che
questi erano freschi e di primissima qualità, ma essendo stati tirati
a cottura nell'umido del solo burro senza soffritto, e almeno un buon
sugo, e senza aromi di sorta, nel mangiare quella pietanza, che poteva
riuscire un eccellente manicaretto, si sentiva che lo stomaco non
l'abbracciava e a tutti riuscì pesante nella digestione.

315. Polpettone

Signor polpettone, venite avanti, non vi peritate; voglio presentare
anche voi ai miei lettori.

Lo so che siete modesto ed umile perchè, veduta la vostra origine, vi
sapete da meno di molti altri; ma fatevi coraggio e non dubitate che
con qualche parola detta in vostro favore troverete qualcuno che vorrà
assaggiarvi e che vi farà forse anche buon viso.

Questo polpettone si fa col lesso avanzato, e, nella sua semplicità,
si mangia pur volentieri. Levatene il grasso e tritate il magro
colla lunetta; conditelo e dosatelo in proporzione con sale, pepe,
parmigiano, un uovo o due, e due o tre cucchiaiate di pappa. Questa può
essere di midolla di pane cotta nel latte, o nel brodo, o semplicemente
nell'acqua aggraziata con un po' di burro. Mescolate ogni cosa insieme,
formatene un pane ovale, infarinatelo; indi friggetelo nel lardo o
nell'olio e vedrete che da morbido qual era da prima, diverrà sodo e
formerà alla superficie una crosticina. Tolto dalla padella, mettetelo
a soffriggere nel burro da ambedue le parti entro a un tegame, e quando
siete per mandarlo in tavola, legatelo con due uova frullate, una presa
di sale e mezzo limone. Questa salsa fatela a parte in una cazzarolina,
regolandovi come si trattasse di una crema, e versatela sopra il
polpettone quando l'avrete messo in un vassoio.

Per non sciuparlo, se è grosso, quando l'avete in padella rivoltatelo
con un piatto o con un coperchio di rame come fareste per una frittata.

316. Polpettone di carne cruda alla fiorentina

Prendete mezzo chilogrammo, senz'osso, di carne magra di vitella,
nettatela dalle pelletiche e dalle callosità e prima con un coltello
a colpo, poi colla lunetta tritatela fine insieme con una fetta di
prosciutto grasso e magro. Conditela con poco sale, pepe e spezie,
aggiungete un uovo, mescolate bene e colle mani bagnate formatene una
palla e infarinatela.

Fate un battutino con poca cipolla (quanto una noce), prezzemolo,
sedano e carota, mettetelo al fuoco con un pezzetto di burro e quando
avrà preso colore gettate dentro il polpettone. Rosolatelo da tutte le
parti e poi versate nel recipiente mezzo bicchiere abbondante d'acqua
in cui avrete stemperata mezza cucchiaiata di farina; copritelo e
fatelo bollire a lentissimo fuoco badando che non si attacchi. Quando
lo servite, col suo intinto denso all'intorno, strizzategli sopra mezzo
limone.

Se lo volete alla piemontese, altro non resta a fare che collocare nel
centro della palla, quando la formate, un uovo sodo sgusciato, il quale
serve a dar bellezza al polpettone quando si taglia a fette. Non è
piatto da disprezzarsi.

317. Quenelles

Le _quenelles_ costituiscono un piatto di origine e di natura francese,
come apparisce dal nome, che non ha corrispondente nella lingua
italiana, e fu inventato forse da un cuoco il cui padrone non aveva
denti.

  Vitella di latte, grammi 120.
  Grasso di rognone di vitella di latte, grammi 80.
  Farina, grammi 50.
  Burro, grammi 30.
  Uova, uno e un rosso.
  Latte, decilitri 2.

Nettate bene la carne dalle pelletiche e il grasso dalle pellicine
che lo investono e, dopo averli pesati, tritateli più che potete col
coltello e con la lunetta, indi pestateli nel mortaio finchè non sian
ridotti a una pasta finissima.

Fate una _balsamella_ con la farina, il burro e il latte soprannotati
e quando sarà diaccia uniteci la roba pestata, le uova, il condimento
di solo sale e mescolate ben bene ogni cosa insieme. Distendete
sulla spianatoia un velo di farina, versateci sopra il composto e,
leggermente infarinato, tiratelo a bastoncino in modo da ottenere 18 o
20 rocchi, simili alle salsicce, lunghi un dito.

Mettete dell'acqua al fuoco in un vaso largo e quando bolle gettateci
le _quenelles_; fatele bollire 8 o 10 minuti e le vedrete rigonfiare.
Allora con la mestola un po' forata levatele asciutte e servitele
sguazzanti nella salsa di pomodoro N. 125, a cui aggiungerete alcuni
funghi freschi o secchi (che avrete cotti avanti nella salsa medesima)
e alcune olive in salamoia, alle quali leverete il nocciolo. Alla salsa
di pomodoro potete sostituire il sugo di carne, oppure guarnire con
le _quenelles_ un intingolo di rigaglie e animelle. Si possono fare
anche con la carne bianca dei polli o con la polpa del pesce e questa
quantità può bastare per cinque persone.

Se vi servite della salsa di pomodoro, che è la più opportuna per
questo piatto di gusto molto delicato, legatela con un intriso composto
di grammi 30 di burro e un cucchiaio di farina, versandola nel medesimo
quando avrà preso sul fuoco il color nocciuola.

318. Agnello trippato

Spezzettate grammi 500 di agnello nella lombata e friggetelo con
lardo vergine. Fate quindi in un tegame un soffritto coll'unto rimasto
in padella, aglio e prezzemolo e, quando l'aglio avrà preso colore,
gettateci l'agnello già fritto, conditelo con sale e pepe, rivoltatelo
bene e lasciatelo alquanto sopra al fuoco perchè s'incorpori il
condimento. Poi legatelo con la seguente salsa: frullate in un pentolo
due uova con un buon pizzico di parmigiano grattato e mezzo limone.
Versatela nell'agnello, mescolate, e quando l'uovo sarà alquanto
rappreso, servite in tavola.

319. Agnello coi piselli all'uso di Romagna

Prendete un quarto d'agnello dalla parte di dietro, steccatelo con
due spicchi d'aglio tagliato a striscioline e con qualche ciocca di
ramerino; dico ciocche e non foglie, perchè le prime si possono levare,
volendo, quando l'agnello è cotto. Prendete un pezzo di lardone o una
fetta di carnesecca e tritateli fini col coltello. Mettete l'agnello al
fuoco in un tegame con questo battuto e un poco d'olio; conditelo con
sale e pepe e fatelo rosolare. Allorchè avrà preso colore, aggiungete
un pezzetto di burro, sugo di pomodoro oppure conserva sciolta nel
brodo o nell'acqua e tiratelo a cottura perfetta. Ritirate per un
momento l'agnello, versate nell'intinto i piselli e quando avranno
bollito un poco, rimettetelo sui medesimi, fateli cuocere e serviteli
per contorno.

Si può cucinare nella stessa maniera un pezzo di vitella di latte nella
lombata o nel culaccio.

In Toscana questi piatti si manipolano nella stessa guisa, ma si fa uso
del solo olio.

320. Spalla d'agnello all'ungherese

Se non è all'ungherese sarà alla spagnola o alla fiamminga; il nome
poco importa, purchè incontri, come credo, il gusto di chi la mangia.

Tagliate la spalla a pezzi sottili e larghi tre dita in quadro.
Trinciate due cipolle novelline oppure tre o quattro cipolline bianche;
mettetele a soffriggere con un pezzetto di burro e quando avranno
preso il rosso cupo buttate giù l'agnello e conditelo con sale e
pepe. Aspettate che la carne cominci a colorire ed aggiungete un altro
pezzetto di burro intriso nella farina; mescolate e fategli prendere un
bel colore, poi tiratelo a cottura con brodo versato a poco per volta.
Non mandatelo in tavola asciutto, ma con una certa quantità del suo
sugo.

321. Testicciuola d'agnello

Per mettere in umido la testicciuola d'agnello non fate come quella
serva a cui il padrone avendo detto che la dividesse in due parti la
tagliò per traverso; fu la stessa brava ragazza che un'altra volta
aveva infilato i tordi nello spiedo dal di dietro al davanti. Tagliate
dunque la testicciuola per la sua lunghezza e così come stanno i
due pezzi naturalmente, metteteli a cuocere in un largo tegame; ma
fate prima un soffritto d'aglio, prezzemolo e olio, e quando avrà
preso colore, fermatelo con un ramaiuolo di brodo. Buttata giù la
testicciuola, conditela con sale e pepe, aggiungete a mezza cottura un
pezzetto di burro, un poco di sugo o conserva di pomodoro e tiratela a
cottura con altro brodo, se occorre.

È un piatto da non presentarsi ad estranei, ma per famiglia è di poca
spesa e gustoso; la parte intorno all'occhio è la più delicata.

322. Coteghino fasciato

Non ve lo do per un piatto fine, ma come piatto di famiglia può
benissimo andare, anzi potrete anche imbandirlo agli amici di
confidenza. A proposito di questi, il Giusti dice che coloro i quali
sono in grado di poterlo fare, devono di quando in quando invitarli ad
ungersi i baffi alla loro tavola. Ed io sono dello stesso parere, anche
nel supposto che gli invitati vadano poi a lavarsi la bocca di voi,
come è probabile, sul trattamento avuto.

Prendete un coteghino del peso di grammi 300 circa e spellatelo da
crudo. Prendete una braciuola di magro di vitella o di manzo del
peso di grammi 200 a 300 larga e sottile e battetela bene. Involtate
con essa il coteghino, ammagliatelo tutto col refe e mettetelo al
fuoco in una cazzaruola insieme con un pezzetto di burro, sedano,
carota e un quarto di cipolla, il tutto tagliato all'ingrosso. Sale
e pepe non occorrono perchè il coteghino contiene ad esuberanza
questi condimenti. Se col sugo vi piacesse di condire una minestra
di maccheroni, aggiungete alcune fettine di prosciutto grasso e
magro, oppure di carnesecca. Quando il pezzo avrà preso colore da
tutte le parti, versate acqua bastante a ricoprirlo per metà e alcuni
pezzetti di funghi secchi, facendolo bollire adagino fino a cottura
completa. Passate il sugo, unite al medesimo i funghi anzidetti e
con questo, cacio e burro condite i maccheroni, servendo il coteghino
fasciato, sciolto dal refe, con alquanto del suo sugo all'intorno, per
companatico.

Il sugo per condire la minestra sarà bene condensarlo alquanto con un
pizzico di farina. Mettetela in una cazzaruola con un pezzetto di burro
e quando comincia a prender colore versateci il sugo e fatelo bollire
un poco.

A questo piatto si addice molto il contorno di carote, prima lessate a
due terzi di cottura, poi rifatte in quel sugo.

323. Stufatino di muscolo

Ognun sa che i muscoli di tutte le bestie, compresa la bestia
uomo, sono fasci di fibre che costituiscono la carne in genere; ma
_muscolo_ volgarmente si chiama in Firenze quella carne di vitella
che, per essere alla estremità della coscia o della spalla verso le
gambe, contiene tendini morbidi e gelatinosi che si addicono a questa
cucinatura.

Tagliate a pezzetti grammi 500 di _muscolo_ di vitella o di vitella
di latte. Mettete al fuoco dell'olio con due spicchi d'aglio senza
sbucciarli, ma alquanto ammaccati; lasciate soffriggere e quindi
gettateci la carne, condendola con sale e pepe. Rosolata che sia,
spargetele sopra mezza cucchiaiata di farina, aggiungete sugo di
pomodoro o conserva e un pezzetto di burro; quindi acqua o brodo, a
poco per volta, e tiratela a cottura; ma fate in maniera che vi resti
dell'intinto. Disponete sopra un vassoio delle fette di pane arrostito,
versate sopra le medesime lo stufatino e mandatelo in tavola. Potete
anche servirlo senza crostini e metterci dei funghi freschi, tagliati a
fette, oppure delle patate quando la carne sarà quasi cotta.

324. Stufatino di petto di vitella di latte coi finocchi

Spezzettate il petto di vitella di latte lasciandogli le sue ossa.
Fate un battuto con aglio, prezzemolo, sedano, carota e una fetta
proporzionata di carnesecca; aggiungete olio, pepe, sale e mettetelo
al fuoco insieme colla carne suddetta. Rivoltatela spesso, e quando
sarà rosolata alquanto, spargete sulla medesima un pizzico di farina,
un po' di sugo di pomodoro o conserva e tiratela a cottura con brodo o
acqua. Per ultimo aggiungete un pezzetto di burro e i finocchi tagliati
a grossi spicchi già ridotti a mezza cottura nell'acqua e soffritti nel
burro. La cazzaruola, tanto in questo che negli altri stufati, tenetela
sempre coperta.

Quando parlo di cazzaruole intendo quelle di rame bene stagnate. Hanno
a dir quel che vogliono, ma il rame, tenuto pulito, è da preferirsi
sempre ai vasi di ferro e di terra, perchè quelli si arroventano e
bruciano le vivande; questa screpola e suzza gli untumi e col troppo
uso comunica qualcosa che sa di lezzo.

325. Vitella di latte in guazzetto

Riesce un umido di non molto sapore, ma semplice e sano, perciò lo
descrivo. Prendete vitella di latte nel sottonoce o nel culaccio,
battetela, legatela perchè stia raccolta e ponetela in cazzaruola come
appresso.

Ammesso che il pezzo della carne sia grammi 500 senz'osso, coprite il
fondo della cazzaruola con grammi 30 di carnesecca a fette sottilissime
e grammi 30 di burro e sopra a questo strato collocate meno di mezzo
limone tagliato in quattro fette sottili alle quali leverete la
corteccia e i semi. Sopra a queste cose ponete la vitella per rosolarla
ben bene da tutte le parti; ma badate che non prenda di bruciato a
motivo del poco umido che vi si trova. Fatto questo, scolate l'unto
superfluo, conditela con sale e pepe e poco dopo bagnatela con un
bicchiere di latte caldo, che avrete prima fatto alquanto bollire a
parte, ma non vi sgomentate se questo impazzirà, com'è probabile.

Coprite la cazzaruola con carta a doppio e, a fuoco lento, tirate il
pezzo della carne a cottura; quando sarete per servirla passate il
sugo.

Questa dose potrà bastare per quattro persone.

326. Petto di vitella di latte ripieno

In termine culinario si chiamerebbe _petto farsito_.

  Petto di vitella di latte tutto in un pezzo, grammi 500.
  Magro di vitella di latte senz'osso, grammi 170.
  Prosciutto grasso e magro, grammi 40.
  Mortadella di Bologna, grammi 40.
  Parmigiano, grammi 15.
  Uova, N. 1.
  Un quarto appena di spicchio d'aglio e 4 o 5 foglie di prezzemolo.

Fate un composto col suddetto magro di vitella di latte in questa
maniera: nettatelo dai tendini e dalle pelletiche, se vi sono, e
tritatelo finissimo con un pezzetto di grasso di prosciutto levato
dai suddetti 40 grammi. A questa carne battuta aggiungete l'aglio e
il prezzemolo, tritati finissimo, il parmigiano, l'uovo, una presa
di pepe, pochissimo sale e mescolate il tutto ben bene. Se avete
d'occasione una pallina di tartufi tritatela nel composto e sentirete
che ci sta d'incanto.

Disossate il petto dalle ossa dure e lasciategli le tenere; apritelo
nel tessuto connettente passando il coltello al di sotto delle costole
sì che diventi doppio di superficie come si fa di un libro quando
si apre. Sopra la metà del petto dove sono rimaste le ossa tenere,
distendete parte del composto e sopra a questo disponete parte del
prosciutto o della mortadella tagliati a strisce larghe un dito
intercalandole a poca distanza tra loro. Sopra a questo primo strato
ponetene un secondo e un terzo, se avete roba sufficiente, tramezzando
sempre il composto e i salumi. Finita l'operazione tirate sopra al
ripieno l'altra metà del petto rimasta nuda, per chiudere, come sarebbe
a dire, il libro e con un ago grosso e refe cucite gli orli perchè il
ripieno non ischizzi fuori; oltre a ciò legatelo stretto in croce con
lo spago. Così acconciato mettetelo al fuoco in una cazzaruola con un
pezzo di burro, sale e pepe, e quando avrà preso colore da ambedue le
parti, portatelo a cottura con acqua versata a poco per volta.

Servitelo caldo col suo sugo ristretto; ma prima scioglietelo dallo
spago e dal refe. Se è venuto bene deve potersi tagliare a fette e far
bella mostra di sè coi suoi lardelli. Potete contornarlo di piselli
freschi cotti nel suo sugo, o di finocchi tagliati a spicchi, ma prima
lessati.

327. Arrostini di vitella di latte alla salvia

Questo piatto si forma con la lombata di vitella di latte priva di
pelletiche e col suo osso attaccato, e tagliata a braciuole sottili.
Servitevi di una _sautè_ o di una teglia di rame, e mettetela al fuoco
con alcune foglie intere di salvia e un pezzo di burro proporzionato.
Quando avrà soffritto un poco gettateci le braciuole e mentre rosolano,
a fuoco vivo, salatele da ambedue le parti, poi spargeteci un po' di
farina e terminate di cuocerle con la marsala. Devono restare con poco
umido.

Dato che con grammi 500 circa di lombata, pulita dal superfluo,
formiate sei di dette braciuole, basterà un dito scarso (di bicchiere)
di marsala, e se mai un po' di sugo di pomodoro; della farina un
cucchiaino.

328. Lombo di maiale ripieno

Per lombo qui s'intende un pezzo di lombata dalla parte che non ha
costole.

  Lombo di maiale, chilogrammi 1.
  Rete di maiale, grammi 100.
  Magro di vitella di latte, grammi 100.
  Prosciutto grasso e magro, grammi 50.
  Mortadella, grammi 50.
  Midollo, grammi 30.
  Parmigiano grattato, grammi 30.
  Un rosso d'uovo.
  Odore di noce moscata a chi piace.

Rosolate nel burro la vitella di latte e tanto questa che il prosciutto
e la mortadella tritateli coi coltello e poi pestateli nel mortaio
per ridurli finissimi. Versate questo pesto sul tagliere, unitevi il
midollo, il parmigiano e il rosso d'uovo, conditelo scarsamente con
sale, pepe e noce moscata, e con la lama di un coltello riducetelo a
poltiglia tutta eguale. Ora levate il grasso superficiale alla lombata,
disossatela e poi tagliatela in sette od otto braciuole, ma in modo
che restino tutte unite alla base per poterle aprire come i fogli
di un libro e sopra ad ognuna di queste appiccicate una cucchiaiata
della detta poltiglia; poi unitele insieme per formarne un rotolo che
spolverizzerete di sale e pepe e legherete stretto con lo spago. Fatto
ciò copritelo con la rete di maiale, legandola con un filo onde vi stia
aderente, e cuocetelo a lento fuoco in cazzaruola senza null'altro. Tre
ore di cottura potranno bastare e servirà per otto persone.

È un piatto buono, tanto caldo che freddo, e non grave; ma servito
caldo potrete mandarlo in tavola accompagnato da un erbaggio rifatto
nel suo unto. Per tagliarlo a fette devesi trinciare non nel senso
delle divisioni, ma pel contrario, che così farà bella mostra.

329. Bue garofanato

Per bue, intendo carne grossa, comprendendovi cioè il manzo e la
vitella.

Prendete un bel tocco di magro nella coscia o nel culaccio, battetelo,
e ponetelo in infusione nel vino la sera per la mattina di poi. Dato
che il pezzo sia di un chilogrammo all'incirca, steccatelo con lardone
e quattro chiodi di garofani, legatelo e mettetelo al fuoco con mezza
cipolla tagliata a fette sottili, burro e olio in quantità eguali e
salatelo. Rosolatelo da tutte le parti e strutta la cipolla, versate
un bicchier d'acqua e, coperta la bocca della cazzaruola con un
foglio di carta a due o tre doppi tenuti fermi dal coperchio, fatelo
bollire adagio fino a cottura. Scioglietelo e servitelo coi suo sugo
all'intorno, passato e digrassato. I lardelli di lardone, come vi ho
detto altre volte, è bene tenerli grossi un dito e condirli con sale e
pepe.

Non lo credo cibo confacente agli stomachi deboli.

330. Animelle alla bottiglia

Quelle d'agnello non hanno bisogno di alcuna preparazione; a quelle di
bestia più grossa bisogna dare mezza cottura nell'acqua, spellandole,
se occorre. Le prime lasciatele intere, le seconde tagliatele a pezzi
e sì le une che le altre infarinatele bene e mettetele a rosolare nel
burro condendole con sale e pepe. Poi bagnatele con vino di Marsala o
di Madera, e dopo fate loro alzare un solo bollore. Si può anche tirare
la salsa a parte con una presa di farina, un pezzetto di burro e il
vino.

Se poi le aggraziate col sugo di carne, da buone che sono, diventeranno
squisite.

331. Trippa col sugo

La trippa, comunque cucinata e condita, è sempre un piatto ordinario.
La giudico poco confacente agli stomachi deboli e delicati, meno forse
quella cucinata dai Milanesi, i quali hanno trovato modo di renderla
tenera e leggiera, non che quella alla côrsa che vi descriverò più
sotto. In alcune città si vende lessata e questo fa comodo; non
trovandola tale, lessatela in casa e preferite quella grossa cordonata.
Lessata che sia, tagliatela a strisce larghe mezzo dito ed asciugatela
fra le pieghe di un canovaccio. Mettetela poi in una cazzaruola a
soffriggere nel burro e quando lo avrà tirato, aggiungete sugo di carne
o, non avendo questo, sugo di pomodoro; conditela con sale e pepe,
tiratela a cottura più che potete e quando siete per levarla, gettateci
un pizzico di parmigiano.

332. Trippa legata colle uova

Lessate e tagliate la trippa come quella della ricetta precedente,
poi mettetela al fuoco in un soffritto di aglio, prezzemolo e burro,
conditela con sale e pepe, e quando la credete cotta legatela con uova
frullate, agro di limone e parmigiano.

333. Trippa alla côrsa

Sentirete una trippa unica nel suo genere, di grato sapore e facile a
digerirsi, superiore a tutte le altre fin qui conosciute; ma il segreto
sta nel trattarla con sugo di carne ben fatto e in grande abbondanza,
perchè ne assorbe molto. Oltre a ciò, è un piatto che non può farsi che
in quei paesi ove si usa vendere le zampe delle bestie bovine rasate
dal pelo, per la ragione che quella cotenna collosa è necessaria a
legare il sugo.

  Trippa cruda, grammi 700.
  Zampa senz'osso, grammi 100.
  Burro, grammi 80.
  Lardone, grammi 70.
  La metà di una grossa cipolla.
  Due piccoli spicchi d'aglio.
  Odore di noce moscata e spezie.
  Sugo di carne, quanto basta.
  Un pugnello di parmigiano.

Dico _cruda_ la trippa, perchè in molti paesi si usa di venderla
lessata.

Dopo averla lavata ben bene, tagliatela a strisce non più larghe di
mezzo dito e così pure la zampa. Fatto questo, trinciate minuta la
cipolla e mettetela al fuoco col burro, e quando comincia a prender
colore aggiungete il lardone tritato fine colla lunetta insieme
coll'aglio. Allorchè questo soffritto avrà preso il color nocciuola,
gettateci la trippa e la zampa condendole con sale, pepe e gli aromi
indicati, ma questi ultimi a scarsa misura. Fatela bollire finchè sarà
asciutta, indi bagnatela col sugo e col medesimo finite di cuocerla a
fuoco lento onde ridurla tenera, per il che ci vorranno in tutto da 7
a 8 ore; se per caso il sugo vi venisse a mancare aiutatevi col brodo.
Quando sarete per servirla, datele maggior sapore col parmigiano e
versatela sopra fette di pane arrostito che devono sguazzare nel sugo.
Basterà per cinque persone.

334. Polpette di trippa

Questo piatto, tolto da un trattato di cucina del 1694, vi parrà strano
e il solo nome di trippa vi renderà titubanti a provarlo; ma pure,
sebbene di carattere triviale, coi condimenti che lo aiutano, riesce
gradito e non grave allo stomaco.

  Trippa lessata, grammi 350.
  Prosciutto più magro che grasso, grammi 100.
  Parmigiano grattato, grammi 30.
  Midollo di bue, grammi 20.
  Uova, N. 2.
  Un buon pizzico di prezzemolo.
  Odore di spezie o di noce moscata.
  Pappa non liquida, fatta di pane bagnato col brodo
    o col latte, due cucchiaiate.

Tritate con la lunetta la trippa quanto più potete finissima. Fate
lo stesso del prosciutto, del midollo e del prezzemolo, aggiungete
le uova, il resto, un poco di sale e mescolate. Con questo composto
formate 12 o 13 polpette, che potranno bastare per quattro persone,
infarinatele bene e friggetele nell'olio o nel lardo.

Ora fate un battutino con un quarto scarso di cipolla di mediocre
grossezza e mettetelo in una teglia proporzionata con gr. 60 di burro
e, colorito che sia, collocateci le polpette, annaffiatele dopo poco
con sugo di pomodoro o conserva sciolta nel brodo, copritele e fatele
bollire adagio una diecina di minuti, rivoltandole; quindi mandatele
in tavola con un po' del loro intinto e spolverizzate di parmigiano.
L'autore aggiunge al composto uva passolina e pinoli, ma se ne può fare
a meno.

335. Zampa burrata

La trippa, per analogia di cucinatura e d'aspetto, richiama alla
memoria la zampa burrata che è un piatto di carattere e di fisonomia
del tutto fiorentina che va lodato perchè nutriente e di natura
gentile. Usandosi in Firenze di macellare bestie bovine giovani, se n'è
tirato partito per far servire come alimento quello che in altri paesi
si lascia unito alla pelle per farne cuoio; intendo dire delle zampe,
che, dal ginocchio in giù, vengon rase dal pelo e così belle e bianche
son vendute a pezzi od intere.

Prendasi dunque un buon pezzo di questa zampa e si lessi, poi si
disossi, si tagli a pezzetti e si metta al fuoco con burro, sale e
pepe, un po' di sugo di carne e parmigiano quando si leva. Mancando
il sugo di carne, può supplire discretamente il sugo o la conserva di
pomodoro.

Di questo piatto prese una solenne indigestione una signora attempata
che era in casa mia, forse perchè ne mangiò troppa e la molta cottura
che richiede non la rese abbastanza morbida.

336. Lingua in umido

Prendete una lingua di manzo che, senza la pappagorgia, potrà pesare
un chilogrammo all'incirca. Lessatela quel tanto che basti per poterla
spellare, e poi trattatela come appresso:

Fate un battuto generoso con grammi 50 di prosciutto grasso e magro, la
metà di una cipolla di mezzana grandezza, sedano, carota e prezzemolo,
e mettetelo al fuoco con grammi 50 di burro insieme con la lingua
condita con sale e pepe. Rosolata che sia, tiratela a cottura con brodo
versato a poco per volta e sugo di pomodoro o conserva; poi passate il
sugo. Fate a parte un intriso con grammi 20 di burro e una cucchiaiata
rasa di farina e quando avrà preso il color nocciuola versateci
dentro il detto sugo e nel medesimo rimettete la lingua per tenerla
ancora alquanto sul fuoco e poi servitela tagliata a fette grosse
un centimetro con un contorno di sedano o altro erbaggio rifatto nel
medesimo sugo.

È un piatto che potrà bastare per sette od otto persone.

337. Fegato di vitella di latte alla militare

Tritate ben fine uno scalogno o una cipolla novellina, fatela
soffriggere in olio e burro, e quando avrà preso il colore rosso
carico, gettateci il fegato tagliato a fette sottili. A mezza cottura
conditelo con sale, pepe e un pizzico di prezzemolo trito. Fatelo
bollire adagio onde resti sugoso, e servitelo col suo sugo, unendovi
l'agro di un limone quando lo mandate in tavola.

338. Braciuole di castrato e filetto di vitella alla finanziera

Ponete nel fondo di una cazzaruola una fetta di prosciutto, alquanto
burro, un mazzettino composto di carota, sedano e gambi di prezzemolo,
e sopra a queste cose delle braciuole intere di castrato nella
lombata, che condirete con sale e pepe. Fatele rosolare da ambedue
le parti, aggiungete un altro pezzetto di burro, se occorre, e unite
alle braciuole ventrigli di pollo, e dopo fegatini, animelle e funghi
freschi o secchi, già rammolliti, il tutto tagliato a pezzi; quando
anche queste cose avranno preso colore, bagnate con brodo e fate
cuocere a fuoco lento. Legate l'umido con un po' di farina, e per
ultimo versate mezzo bicchiere, od anche meno, di vino bianco buono,
fatto prima scemare di metà al fuoco, in un vaso a parte, e fate
bollire ancora un poco perchè s'incorpori. Quando siete per mandarlo in
tavola levate il prosciutto e il mazzetto, passate il sugo dal colino e
digrassatelo.

Nella stessa maniera si può fare un pezzo di filetto di vitella, invece
del castrato, aggiungendo ai detti ingredienti anche dei piselli. Se
farete questi due piatti con attenzione, sentirete che sono squisiti.

339. Bracioline ripiene con carciofi

Ai carciofi levate tutte le foglie dure e tagliateli in quattro o
cinque spicchi. Prendete una fetta di prosciutto grasso e magro,
tritatelo fine fine, mescolatelo con un poco di burro e con questo
composto spalmate gli spicchi dei carciofi. Battete e spianate le
bracioline, che possono essere di vitella o di manzo, conditele con
sale e pepe e ponete in mezzo a ciascuna due o tre dei detti spicchi,
poi avvolgetele e legatele in croce con un filo.

Fate un battutino con poca cipolla, mettetelo in una cazzaruola con
burro e olio e quando la cipolla sarà ben rosolata collocateci le
bracioline e conditele ancora con sale e pepe. Rosolate che sieno,
tiratele a cottura con sugo di pomodoro o conserva sciolta nell'acqua,
e quando le mandate in tavola scioglietele dal filo.

340. Filetto colla marsala

La carne del filetto è la più tenera, ma se quel briccone del macellaio
vi dà la parte tendinosa, andate franco che ne resterà la metà pel
gatto.

Arrocchiatelo, legatelo, e, dato che sia un chilogrammo all'incirca,
mettetelo al fuoco con una cipolla di mediocre grandezza tagliata a
fette sottili, insieme con alcune fettine di prosciutto e un pezzo di
burro: conditelo poco con sale e pepe. Quando sarà rosolato da tutte le
parti e consumata la cipolla, spargetegli sopra un pizzico di farina,
lasciatelo prender colore e poi bagnatelo con brodo o acqua. Fate
bollire adagio, indi passate il sugo, digrassatelo e con questo e tre
dita (di bicchiere) di marsala rimettetelo al fuoco a bollire ancora,
ma lentamente; mandatelo in tavola con sugo ristretto, ma non denso per
troppa farina.

Si può anche steccare il filetto con lardone e cuocerlo con solo burro
e marsala.

341. Filetto alla parigina

Poichè spesso sentesi chiedere nelle trattorie il filetto alla
parigina, forse perchè piatto semplice, sano e nutriente, bisognerà
pure dirne due parole e indicare come viene cucinato. Fatevi tagliare
dal macellaio, nel miglior posto del filetto di manzo, delle braciole
rotonde, grosse circa mezzo dito, e queste mettetele a soffriggere nel
burro dopo che esso avrà preso colore a fuoco ben vivo; sale e pepe
per condimento, e quando avranno fatto la crosticina da tutte le parti
onde dentro restino succose e poco cotte, spargeteci sopra un pizzico
di prezzemolo tritato e levatele subito: ma prima di portarle in tavola
copritele con sugo di carne o con una salsa consimile, oppure, che
è cosa più semplice, nel sugo rimasto dopo la cottura gettateci un
pizzico di farina e con brodo, fate un intriso e servitevi di questo
invece del sugo.

342. Carne alla genovese

Prendete una braciuola magra di vitella del peso di grammi 300 a 400,
battetela e spianatela bene. Frullate tre o quattro uova, conditele
con sale e pepe, un pizzico di parmigiano, alquanto prezzemolo
tritato e friggetele nel burro in forma di frittata, della larghezza
approssimativa della braciuola su cui la distenderete ritagliandola
dove sopravanza e collocando i ritagli dove essa è mancante. Fatto
questo, arrocchiate la braciuola insieme colla frittata ben stretta e
legatela; indi infarinatela e mettetela in una cazzaruola con burro,
condendola con sale e pepe. Quando sarà ben rosolata da tutte le parti,
bagnatela con brodo per finire di cuocerla e servitela col suo sugo,
che a motivo della farina riuscirà alquanto denso.

343. Sformato di semolino ripieno di carne

Gli sformati ripieni di bracioline o di rigaglie si fanno
ordinariamente di erbaggi, di riso o di semolino; se di quest'ultimo,
servitevi della ricetta N. 230, mescolate tutto il burro e il
parmigiano entro al composto, versatelo in una forma liscia, oppure col
buco in mezzo che avrete prima imburrata, coprendone il fondo con carta
unta egualmente col burro. Il ripieno di carne, che porrete in mezzo al
semolino o nel buco dello stampo, tiratelo a sapor delicato con odore
di tartufi o di funghi secchi. Cuocetelo a bagno-maria e servitelo
caldo con alquanto sugo sopra, per dargli migliore apparenza.

344. Sformato di pasta lievita

Questo sformato di pasta lievita serve come di pane per mangiare con
esso il suo contenuto, che può essere un umido qualunque di carne o di
funghi.

  Farina d'Ungheria, grammi 300.
  Burro, grammi 70.
  Altro burro, grammi 30.
  Lievito di birra, grammi 30.
  Rossi d'uovo, N. 3.
  Panna, o latte buonissimo, decilitri 2.
  Sale, quanto basta.

Vi avverto che la panna sarà troppa al bisogno.

Con un quarto della detta farina, il lievito di birra e un poco
della detta panna tiepida formate un panino come quello dei Krapfen
e mettetelo a lievitare. Intridete il resto della farina, coi grammi
70 di burro, sciolto d'inverno, i rossi d'uovo, il sale, il panino
quando sarà cresciuto del doppio e tanta panna tiepida da ottenerne
una pasta di giusta consistenza da potersi lavorare col mestolo entro
a una catinella. Quando con la lavorazione darà cenno di distaccarsi
dalle pareti del vaso, mettetela a lievitare in luogo tiepido e, ciò
ottenuto, versatela sulla spianatoia sopra a un velo di farina e con le
mani infarinate spianatela alla grossezza di mezzo centimetro.

Prendete uno stampo liscio col buco in mezzo della capacità di circa
un litro e mezzo di acqua, perchè con la pasta deve riempirsi solo
per metà, ungetelo e infarinatelo e, tagliata la pasta a strisce,
disponetele in questa maniera. Ad ogni suolo di strisce, finchè ne
avrete, ungetele coi grammi 30 di burro soprindicato servendovi di un
pennello. Coprite lo stampo e messo nuovamente a lievitare il composto,
quando sarà arrivato alla bocca, cuocetelo al forno o al forno da
campagna.

Riempitelo dopo averlo sformato e mandatelo in tavola per servire
cinque o sei persone.

345. Sformato di riso col sugo guarnito di rigaglie

Tirate un buon sugo di carne e servitevi del medesimo tanto pel riso
che per le rigaglie. Queste, a cui potete aggiungere qualche fettina di
prosciutto, fatele dapprima soffriggere nel burro, conditele con sale
e pepe e tiratele a cottura col detto sugo. L'odore dei funghi o dei
tartufi non fa che bene.

Il riso fatelo soffriggere ugualmente nel burro così all'asciutto, poi
tiratelo a cottura coll'acqua bollente e dategli grazia e sapore col
detto sugo, e per ultimo col parmigiano. Ammesso che il riso sia grammi
300, uniteci due uova frullate quando avrà perduto il forte calore.

Prendete una forma liscia, tonda od ovale, ungetela col burro,
copritene il fondo con una carta imburrata e versateci il riso per
assodarlo al forno da campagna. Quando lo avrete sformato versateci
sopra il sugo delle rigaglie, che avrete prima condensato alquanto
con un pizzico di farina, e servitelo colle sue rigaglie in giro,
avvertendovi che queste devono diguazzare nel sugo.

346. Sformato della signora Adele

La bella e gentilissima signora Adele desidera vi faccia conoscere
questo suo sformato di gusto assai delicato.

  Burro, grammi 100.
  Farina, grammi 80.
  Gruiera, grammi 70.
  Latte, mezzo litro.
  Uova, N. 4.

Fate una _balsamella_ con la farina, il latte e il burro, e prima
di levarla dal fuoco aggiungete il gruiera grattato o a pezzettini e
salatela. Non più a bollore gettateci le uova, prima i rossi, uno alla
volta, poi le chiare montate.

Versatelo in uno stampo liscio col buco in mezzo dopo averlo unto col
burro e spolverizzato di pangrattato, e cuocetelo al forno da campagna
per mandarlo in tavola ripieno di un umido di rigaglie di pollo e di
animelle.

Potrà bastare per sei persone.

347. Budino alla genovese

  Vitella di latte, grammi 150.
  Un petto di pollo di circa grammi 130.
  Prosciutto grasso e magro, grammi 50.
  Burro, grammi 30.
  Parmigiano grattato, grammi 20.
  Uova, N. 3.
  Odore di noce moscata.
  Un pizzico di sale.

Tritate colla lunetta la vitella, il petto e il prosciutto e poi
metteteli in un mortaio insieme col burro, col parmigiano, con un
pezzetto di midolla di pane inzuppata nel latte e pestate moltissimo
il tutto per poterlo passare dallo staccio. Ponete il passato in una
catinella ed aggiungete tre cucchiaiate di _balsamella_ N. 137, che,
per questo piatto, farete della consistenza di una pappa; unite al
medesimo le uova e l'odore e mescolate bene.

Prendete uno stampo liscio di latta, ungetelo tutto con burro e ponete
in fondo al medesimo, tagliato a misura, un foglio di carta ugualmente
unto col burro; versateci il composto e cuocetelo a bagno-maria.

Dopo sformato, levate il foglio e sul posto di quello spargete un
intingolo composto di un fegatino di pollo tritato e cotto nel sugo.
Servitelo caldo e se vi verrà ben fatto, lo sentirete da tutti lodare
per la sua delicatezza.

Però qui viene opportuno il dire che tutti i ripieni di carni pestate
riescono più pesanti allo stomaco di quelle vivande che hanno bisogno
di essere masticate perchè, come dissi in altro luogo, la saliva è uno
degli elementi che contribuiscono alla digestione.

348. Budino di cervelli di maiale

Per le sostanze che lo compongono è un budino nutriente ed atto ad
appagare, io credo, il gusto delicato delle signore.

  Cervelli di maiale, N. 3.
  Questi, che possono arrivare al peso di grammi 400 circa,
    richiedono:
  Uova, N. 2 e un rosso.
  Panna, grammi 240.
  Parmigiano grattato, grammi 50.
  Burro, grammi 30.
  Odore di noce moscata.
  Sale, quanto basta.

Per panna intendo quella densa che i lattai preparano per montare.

Mettete al fuoco i cervelli col suddetto burro, salateli e, rimovendoli
spesso perchè s'attaccano, cuoceteli; ma avvertite di non rosolarli,
indi passateli dallo staccio. Aggiungete dopo il parmigiano, la noce
moscata, le uova frullate, la panna e, mescolato bene ogni cosa,
versate il composto in uno stampo liscio, che avrete unto con burro
diaccio e mettetelo al fuoco per restringerlo a bagno-maria.

È quasi migliore freddo che caldo e questa dose potrà bastare a sei
persone.

349. Pasticcio di maccheroni

I cuochi di Romagna sono generalmente molto abili per questo piatto
complicatissimo e costoso, ma eccellente se viene fatto a dovere,
il che non è tanto facile. In quei paesi questo è il piatto che
s'imbandisce nel carnevale, durante il quale si può dire non siavi
pranzo o cena che non cominci con esso, facendolo servire, il più delle
volte, per minestra.

Ho conosciuto un famoso mangiatore romagnolo che, giunto una sera non
aspettato fra una brigata di amici, mentre essa stava con bramosia per
dar sotto a un pasticcio per dodici persone che faceva bella mostra
di sè sulla tavola, esclamò: — Come! per tante persone un pasticcio
che appena basterebbe per me? — Ebbene, gli fu risposto, se voi ve lo
mangiate tutto, noi ve lo pagheremo. — Il brav'uomo non intese a sordo
e messosi subito all'opra lo finì per intero. Allora tutti quelli della
brigata a tale spettacolo strabiliando, dissero: — Costui per certo
stanotte schianta! — Fortunatamente non fu nulla di serio; però il
corpo gli si era gonfiato in modo che la pelle tirava come quella di
un tamburo, smaniava, si contorceva, nicchiava, nicchiava forte come
se avesse da partorire; ma accorse un uomo armato di un matterello,
e manovrandolo sul paziente a guisa di chi lavora la cioccolata, gli
sgonfiò il ventre, nel quale chi sa poi quanti altri pasticci saranno
entrati.

Questi grandi mangiatori e i parassiti non sono a' tempi nostri così
comuni come nell'antichità, a mio credere, per due ragioni: l'una, che
la costituzione dei corpi umani si è affievolita; l'altra, che certi
piaceri morali, i quali sono un portato della civiltà, subentrarono ai
piaceri dei sensi.

A mio giudizio, i maccheroni che meglio si prestano per questa pietanza
sono quelli lunghi all'uso napoletano, di pasta sopraffine e a pareti
grosse e foro stretto perchè reggono molto alla cottura e succhiano più
condimento.

Eccovi le dosi di un pasticcio all'uso di Romagna, per dodici persone,
che voi potrete modificare a piacere, poichè, in tutti i modi, un
_pasticcio_ vi riuscirà sempre:

  Maccheroni, grammi 350.
  Parmigiano, grammi 170.
  Animelle, grammi 150.
  Burro, grammi 60.
  Tartufi, grammi 70.
  Prosciutto grasso e magro, grammi 30.
  Un pugnello di funghi secchi.
  Le rigaglie di 3 o 4 polli, e i loro ventrigli, i quali
    possono pur anche servire, se li scattivate dai tenerumi.
  Se avete oltre a ciò creste, fagiuoli e uova non nate,
    meglio che mai.
  Odore di noce moscata.

Tutto questo gran condimento non vi spaventi, poichè esso sparirà sotto
alla pasta frolla.

_Imbiancate_ i maccheroni, ossia date loro mezza cottura nell'acqua
salata, levateli asciutti e passateli nel sugo N. 4, e lì, a
leggerissimo calore, lasciateli ritirare il sugo stesso, finchè sieno
cotti.

Frattanto avrete fatta una _balsamella_ metà dose del N. 137 e
tirate a cottura le rigaglie col burro, sale e una presina di pepe,
annaffiandole col sugo. Tagliate le medesime e le animelle a pezzetti
grossi quanto una piccola noce e dopo cotte, aggiungete il prosciutto
a piccole strisce, i tartufi a fettine sottili, i funghi fatti prima
rinvenire nell'acqua calda e qualche presa di noce moscata, mescolando
ogni cosa insieme.

La pasta frolla suppongo l'abbiate già pronta, avendo essa bisogno di
qualche ora di riposo. Per questa servitevi della intera dose del N.
589, ricetta A, dandole odore colla scorza di limone; ed ora che avete
preparato ogni cosa, cominciate ad incassare il vostro pasticcio, il
che si può fare in più modi; io, però, mi attengo a quello praticato
in Romagna ove si usano piatti di rame fatti appositamente e bene
stagnati. Prendetene dunque uno di grandezza proporzionata ed
ungetelo tutto col burro; sgrondate i maccheroni dal sugo superfluo
e distendetene un primo suolo che condirete con parmigiano grattato,
con pezzetti di burro sparsi qua e là e con qualche cucchiaiata di
_balsamella_ e rigaglie; ripetete la stessa operazione finchè avrete
roba, colmandone il piatto.

Tirate ora, prima col matterello liscio, poi con quello rigato,
una sfoglia di pasta frolla grossa uno scudo e coprite con essa
i maccheroni fino alla base, poi tiratene due strisce larghe due
dita e colle medesime formanti una croce a traverso, rinforzate la
copritura; cingetelo all'intorno con una fasciatura larga quanto gli
orli del piatto e se avete gusto per gli ornamenti, fatene tanti quanti
n'entrano colla pasta che vi rimane, non dimenticando di guarnire la
cima con un bel fiocco. Dorate l'intera superficie con rosso d'uovo,
mandate il pasticcio in forno, e in mancanza di questo cuocetelo in
casa nel forno da campagna; infine imbanditelo caldo a chi sta col
desiderio di farne una buona satolla.

350. Umido incassato

Fate una _balsamella_ con:

  Farina, grammi 150.
  Burro, grammi 70.
  Parmigiano, grammi 30.
  Latte, decilitri 6.

Prendete poi:

  Uova, N. 3.
  Sale, quanto basta.
  Spinaci, un mazzetto.

Gli spinaci lessateli, spremeteli e passateli dal setaccio.

Le uova scocciatele quando ritirate la _balsamella_ dal fuoco, e alla
metà della medesima date il color verde coi detti spinaci.

Prendete uno stampo di rame fatto a ciambella, col buco in mezzo e
scannellato all'ingiro, ungetelo bene con burro diaccio e riempitelo
prima colla _balsamella_ verde, poi colla gialla e fatela ristringere a
bagno-maria. Sformatela calda e riempitela nel mezzo con un intingolo
ben fatto di rigaglie di pollo e di animelle, oppure di bracioline di
vitella di latte con odore di funghi o tartufi. Il manicaretto tiratelo
a cottura col burro e col sugo di carne oppure in altra maniera,
facendo in modo che riesca delicato, e vedrete che questo piatto farà
bellissima figura e sarà lodato.

351. Sformato di riso colle rigaglie

  Riso, grammi 150.
  Parmigiano, grammi 30.
  Burro, grammi 20.
  Latte, circa decilitri 7.
  Uova, N. 3.
  Sale, quanto basta.

Cuocete il riso nel latte unendovi il burro, salatelo e in ultimo,
quando è diaccio, aggiungete il resto. Versatelo in uno stampo liscio
col buco in mezzo e la carta imburrata sotto, mettetelo per poco tempo,
onde non indurisca, a bagno-maria, sformatelo caldo e guarnitelo colle
rigaglie in mezzo. Questa dose potrà bastare per cinque persone.

352. Umido di rigaglie di pollo col sedano

Quando alle rigaglie di pollo si uniscono i colli, le teste e le zampe,
diventa un piatto da famiglia che tutti conoscono; ma quando si tratta
di farlo più gentile coi soli fegatini, creste, uova non nate, fagiuoli
e anche ventrigli (purchè questi li scottiate prima nel brodo e li
nettiate dal tenerume), per renderlo di grato sapore e delicato, potete
regolarvi nella seguente maniera:

Prima date un terzo di cottura nell'acqua salata al sedano tagliato
lungo mezzo dito all'incirca. Poi fate un battutino di prosciutto
grasso e magro e poca cipolla, mettetelo al fuoco con burro e quando
sarà ben rosolato, versate prima i ventrigli, tagliati in tre pezzi,
poi un pizzico di farina di patate, indi i fegatini in due pezzi e
tutto il resto. Conditelo con sale, pepe e odore di spezie e quando
avrà tirato il sapore annaffiatelo con brodo e poco sugo di pomodoro
o conserva. Mettete a soffriggere a parte il sedano nel burro e
quando sarà cotto versateci dentro le rigaglie, fatelo bollire ancora
alquanto, se occorre brodo versatecene e servitele.

353. Scaloppine alla bolognese

Questo è un piatto semplice e sano che può servire da colazione o per
tramesso in un pranzo famigliare.

  Magro di vitella di latte senz'osso, grammi 300.
  Patate, grammi 300.
  Prosciutto grasso e magro tagliato fine, grammi 80.
  Burro, grammi 70.
  Parmigiano grattato, grammi 30.
  Odore di noce moscata.

Lessate le patate non troppo cotte, o cuocetele a vapore, il che
sarebbe meglio, e dopo tagliatele a fette sottili più che potete.
Tagliate il prosciutto per traverso a striscioline larghe un dito
scarso.

Tritate minutissima la carne con un coltello a colpo, e conditela con
sale, pepe e un poco di noce moscata, perchè questa e le droghe in
genere, come già sapete, sono opportune nei cibi ventosi. Dividete
questa carne in dodici parti per formarne altrettante scaloppine,
schiacciandole con la lama del coltello, poi cuocetele in bianco, cioè
senza rosolarle, con la metà del detto burro.

Prendete un piatto o un vassoio di metallo, versateci l'unto che
può esser rimasto dalla cottura e quattro scaloppine, coprendole
con la terza parte del prosciutto e sopra questo collocate la terza
parte delle patate che condirete col parmigiano e con pezzetti del
burro rimasto. Ripetete la stessa operazione per tre volte, e per
ultimo ponete il piatto a crogiolar fra due fuochi e servitelo. È un
quantitativo che può bastare per quattro o cinque persone.

354. Piccione coi piselli

Vogliono dire che la miglior morte dei piccioni sia in umido
coi piselli. Fateli dunque in umido con un battutino di cipolla,
prosciutto, olio e burro collocandovi i piccioni sopra, bagnandoli con
acqua o brodo quando avranno preso colore da tutte le parti per finirli
di cuocere. Passatene il sugo, digrassatelo e nel medesimo cuocete i
piselli co' quali contornerete i piccioni nel mandarli in tavola.

355. Lesso rifatto

Talvolta per mangiare il lesso più volentieri, si usa rifarlo in
umido; ma allora aspettate di avere un tocco di carne corto e grosso,
del peso non minore di mezzo chilogrammo. Levatelo dal brodo avanti
che sia cotto del tutto e mettetelo in cazzaruola sopra un battuto di
carnesecca, cipolla, sedano, carota e un pezzetto di burro, condendolo
con sale, pepe e spezie. Quando il battuto sarà strutto, tirate la
carne a cottura con sugo di pomodoro o conserva sciolta nel brodo.
Passate l'intinto, digrassatelo e rimettetelo al fuoco col pezzo della
carne e con un pugnello di funghi secchi rammolliti.

356. Lesso rifatto all'inglese

L'arte culinaria si potrebbe chiamare l'arte dei nomi capricciosi e
strani. _Toad in the hole_, rospo nella tana; così chiamasi questo
lesso rifatto, il quale, come osserverete dalla ricetta, e come
sentirete mangiandolo, se non è un piatto squisito sarebbe ingiuria
dargli del rospo.

A Firenze mezzo chilogrammo di carne da lesso, che può bastare per tre
persone, resta, netta dell'osso, gr. 350 circa e, prendendo questa
quantità per base, frullate in un pentolo un uovo con grammi 20 di
farina e due decilitri di latte. Tagliate il lesso in fette sottili
e, preso un vassoio che regga al fuoco, scioglieteci dentro grammi 50
di burro e distendetelo sopra questo, poi conditelo con sale, pepe e
spezie. Quando avrà soffritto da una parte e dall'altra spargetegli
sopra una cucchiaiata colma di parmigiano e poi versate sul medesimo
il contenuto del pentolo. Lasciate che il liquido assodi e mandatelo in
tavola.

357. Lesso rifatto all'italiana

Se non vi dà noia la cipolla, questo riesce migliore del precedente.
Per la stessa quantità di lesso trinciate gr. 150 di cipolline,
mettetele in padella con grammi 50 di burro e allorchè cominciano a
rosolare buttateci il lesso tagliato a fette sottili, uno spicchio
d'aglio intero, vestito e leggermente stiacciato, che poi leverete, e
conditelo con sale e pepe. Via via che accenna a prosciugare bagnatelo
col brodo e dopo sette od otto minuti uniteci un pizzico di prezzemolo
tritato e il sugo di mezzo limone, e servitelo.

358. Osso buco

Questo è un piatto che bisogna lasciarlo fare ai Milanesi, essendo
una specialità della cucina lombarda. intendo quindi descriverlo senza
pretensione alcuna, nel timore di essere canzonato.

È l'_osso buco_ un pezzo d'osso muscoloso e bucato dell'estremità
della coscia o della spalla della vitella di latte, il quale si cuoce
in umido in modo che riesca delicato e gustoso. Mettetene al fuoco
tanti pezzi quante sono le persone che dovranno mangiarlo, sopra a un
battuto crudo e tritato di cipolla, sedano, carota e un pezzo di burro;
conditelo con sale e pepe. Quando avrà preso sapore aggiungete un altro
pezzetto di burro intriso nella farina per dargli colore e per legare
il sugo e tiratelo a cottura con acqua e sugo di pomodoro o conserva.
Il sugo passatelo, digrassatelo e rimesso al fuoco, dategli odore
con buccia di limone tagliata a pezzettini, unendovi un pizzico di
prezzemolo tritato prima di levarlo dal fuoco.

359. Carne all'imperatrice

Vi è molta ampollosità nel titolo, ma come piatto famigliare da
colazione può andare; le dosi qui indicate bastano per cinque persone.

  Carne magra di manzo nello scannello, grammi 500.
  Prosciutto grasso e magro, grammi 50.
  Parmigiano grattato, cucchiaiate colme N. 3.
  Uova, N. 2.

Se non avete il tritacarne per ridurre in poltiglia tanto la carne
che il prosciutto, servitevi del coltello e del mortaio. Uniteci il
parmigiano e le uova, condite il composto con sale e pepe, mescolatelo
bene, e con le mani bagnate fatene una stiacciata alta due dita.

Ponete al fuoco in una teglia o in un tegame 30 grammi di burro e due
cucchiaiate d'olio; quando cominciano a bollire collocateci la detta
stiacciata di carne e sulla medesima spargete uno spicchio d'aglio
tagliato a fettine e alcune foglie di ramerino. Fate bollire, e quando
comincia a prosciugarsi bagnatela con sugo di pomodoro o conserva
sciolta nell'acqua. Mandatela in tavola contornata dalla sua salsa.


RIFREDDI

360. Lingua alla scarlatta

Alla _scarlatta_ perchè prende un bel color rosso; ed è, per aspetto e
gusto, un piatto ben indovinato.

Dovendovi parlar di lingua, mi sono venuti alla memoria questi versi
del Leopardi:

                      Il cor di tutte
    Cose alfin sente sazietà, del sonno,
    Della danza, del canto e dell'amore,
    Piacer più cari che il parlar di lingua,
    Ma sazietà di lingua il cor non sente.

È vero, il prurito della loquacità non si sazia cogli anni, anzi cresce
in proporzione, come cresce il desiderio di una buona tavola, unico
conforto ai vecchi, ai quali però le inesorabili leggi della natura
impongono di non abusarne sotto pena di gravi malanni; l'uomo nella
vecchiaia consuma meno e l'azione degli organi facendosi via via meno
attiva e le secrezioni imperfette, si generano nel corpo umano umori
superflui e malefici, quindi dolori reumatici, gotta, colpi apoplettici
e simile progenie uscita dal vaso di madonna Pandora.

Tornando alla lingua, di cui devo parlarvi, prendetene una di bestia
grossa, cioè di vitella o di manzo, e con grammi 20 o 30 di salnitro, a
seconda del volume, strofinatela tutta finchè l'abbia tirato a sè. Dopo
ventiquattr'ore lavatela con acqua fredda diverse volte e così umida
strofinatela con molto sale e lasciatela sul medesimo otto giorni,
avvertendo di voltarla ogni mattina sulla sua salamoia, prodotta dal
sale che si scioglie in acqua. Il modo migliore di cucinarla essendo
di farla lessa, mettetela al fuoco con acqua diaccia, la sua salamoia
naturale, un mazzetto guarnito e mezza cipolla steccata con due chiodi
di garofani, facendola bollire per tre o quattro ore. Spellatela quando
è ancora a bollore, lasciatela freddare e mandatela in tavola; sarà poi
un rifreddo eccellente e signorile se la contornerete con la gelatina
N. 3.

Si può servire anche calda, o sola, o accompagnata da patate oppure da
spinaci.

È un piatto da non tentarsi nei grandi calori estivi perchè c'è il caso
che il sale non basti per conservarla.

361. Lingua di vitella di latte in salsa piccante

Prendete una lingua tutta intera di vitella di latte e lessatela in
acqua salata, al che accorreranno circa due ore. Fate un battutino
di sedano e carota tritato fine, mettetelo a bollire con olio a
buona misura per cinque minuti e lasciatelo da parte. Fate un altro
battuto con due acciughe salate, lavate e nettate dalla spina, gr. 50
di capperi strizzati dall'aceto, un buon pizzico di prezzemolo, una
midolla di pane quanto un uovo, bagnata appena nell'aceto, cipolla
quanto una nocciuola, meno della metà di uno spicchio d'aglio e, quando
il tutto sarà ben tritato, lavoratelo con la lama di un coltello e
un gocciolo d'olio per ridurlo unito e pastoso e poi mescolatelo col
precedente battuto di sedano e carota. Per ridurlo liquido aggiungete
altr'olio e il sugo di mezzo limone, conditelo col pepe e salatelo, se
occorre. Questa è la salsa.

Spellate la lingua ancora calda, scartate la pappagorgia co' suoi
ossicini, che è buona mangiata lessa, e il resto della lingua
tagliatelo a fette sottili per coprirle con la descritta salsa e
servitela fredda.

È un piatto appetitoso, opportuno nei calori estivi quando lo stomaco
si sente svogliato.

362. Scaloppe di lingua farsite in bella vista

Fra i rifreddi questo è uno dei migliori e di bella apparenza.

Fatevi tagliare dal vostro salumaio dieci fettine di lingua salata
nella parte più grossa, il cui peso in tutto riesca grammi 130 circa.
Fatevi anche tagliare in fette sottili grammi 100 di prosciutto cotto
grasso e magro. Tagliate giro giro i bordi della lingua per dare alle
fette una forma elegante e i ritagli metteteli da parte. Poi levate
dal prosciutto dieci fettine della dimensione di quelle della lingua e
i ritagli tanto del prosciutto che della lingua gettateli nel mortaio
con grammi 70 di burro e grammi 20 di un tartufo bianco e odoroso.
Pestate queste cose insieme per ridurle fini come un unguento, di cui
vi servirete per ispalmare le fette della lingua da una sola parte, ed
appiccicatevi sopra le fettine del prosciutto.

Ora che avete così composto questi dieci pezzi, vi danno tutto il tempo
che volete per metterli in gelatina. Questa è descritta nella ricetta
N. 3 e può bastar quella dose; ma due sono le maniere per adornar con
essa i pezzi suddetti. La prima consiste nel prendere un largo piatto
o una teglia, versarvi un leggero strato di gelatina sciolta e quando
comincia a condensare collocarvi sopra i pezzi e questi coprirli con un
altro strato di gelatina sciolta per levarli dopo a uno a uno allorchè
siasi assodata.

La seconda sarebbe di collocare i pezzi ritti in uno stampo a qualche
distanza tra loro dopo averci colato in fondo un leggero strato di
gelatina sciolta, e di coprirli poi tutti della stessa gelatina per
isformare quindi lo stampo e mandarli in tavola tutti in un pezzo, che
così faranno più bella mostra.

In un pranzo di parecchie portate io credo che questa dose potrebbe
bastare anche per dieci persone, ma per istar sul sicuro meglio sarà di
non servirla a più di otto.

363. Vitello tonnato

Prendete un chilogrammo di vitella di latte, nella coscia o nel
culaccio, tutto unito e senz'osso, levategli le pelletiche e il grasso,
poi steccatelo con due acciughe. Queste lavatele, apritele in due,
levate loro la spina e tagliatele per traverso facendone in tutto otto
pezzi. Legate la carne non molto stretta e mettetela a bollire per
un'ora e mezzo in tanta acqua che vi stia sommersa e in cui avrete
messo un quarto di cipolla steccata con due chiodi di garofani,
una foglia d'alloro, sedano, carota e prezzemolo. L'acqua salatela
generosamente e aspettate che bolla per gettarvi la carne. Dopo cotta
scioglietela, asciugatela e, diaccia che sia tagliatela a fette sottili
e tenetela in infusione un giorno o due in un vaso stretto, nella
seguente salsa in quantità sufficiente da ricoprirla.

Pestate grammi 100 di tonno sott'olio e due acciughe; disfateli
bene colla lama di un coltello o, meglio, passateli dallo staccio
aggiungendo olio fine in abbondanza a poco per volta e l'agro di un
limone od anche più, in modo che la salsa riesca liquida; per ultimo
mescolateci un pugnello di capperi spremuti dall'aceto. Servite il
vitello tonnato con la sua salsa e con spicchi di limone.

Il brodo colatelo e servitevene per un risotto.

364. Rifreddo di vitella di latte

  Una braciuola senz'osso, tutta magra, di vitella di
    latte, del peso di circa grammi 400.
  Altro magro della stessa carne, grammi 120.
  Una grossa fetta di prosciutto grasso e magro, di gr. 50.
  Altro prosciutto come sopra, grammi 20.
  Una fetta di mortadella, di grammi 50.
  Parmigiano grattato, grammi 30.
  Burro, grammi 20.
  Un petto di pollo crudo.
  Un uovo.

La braciuola bagnatela coll'acqua e battetela col batticarne per
ridurla alla grossezza di un centimetro circa.

Tritate con la lunetta i suddetti gr. 120 di magro, insieme coi
suddetti gr. 20 di prosciutto e dopo pestateli nel mortaio aggiungendo
il parmigiano, il burro, l'uovo, poco sale e poco pepe per fare con
questi ingredienti il composto da tenere unito il ripieno che formerete
come appresso.

Tagliate a filetti, grossi più di un centimetro, il petto di pollo e le
due fette di mortadella e prosciutto e poi col composto spalmate una
parte della braciuola e sopra al medesimo collocate una terza parte
dei filetti, intercalandoli, poi spalmateli di sopra e così per altre
due volte. Fatto questo arrocchiate la braciuola con entro il ripieno
e ammagliatela ad uso salame per metterla al fuoco con grammi 30 di
burro, sale e pepe a scarsa misura. Quando avrà preso colore, scolate
l'unto, il quale potrà servire per qualche altro piatto, e tiratela a
cottura per circa tre ore col brodo versato a poco per volta. Diaccia
che sia scioglietela dallo spago, tagliatela a fette e servitela.

Potrà bastare per 10 o 12 persone, specialmente se la guarnite di
gelatina di carne che qui ci sta a pennello.

365. Pollo in salsa tonnata

Prendete un busto di pollo giovane (per busto s'intende un pollo al
quale siano state levate le interiora, il collo e le zampe), gettatelo
nella pentola quando bolle e fatelo bollire mezz'ora che basta per
cuocerlo. Quando lo levate toglietegli la pelle, chè non serve per
questo piatto, disossatelo tutto e mettetelo in pezzi per condirli con
sale, non tanto, pepe e due cucchiaiate d'olio. Dopo diverse ore che è
rimasto ammucchiato sopra un vassoio, copritelo con la seguente salsa.
Dato che il busto da crudo sia del peso di grammi 600 circa, prendete:

  Tonno sott'olio, grammi 50.
  Capperi strizzati dall'aceto, grammi 30.
  Acciughe, N. 3.
  Prezzemolo un pugno, ossia tanto che dia il colore verde alla salsa.

Le acciughe nettatele dalle scaglie e dalle spine. Il prezzemolo
tritatelo fine con la lunetta e poi pestatelo nel mortaio con tutto il
resto per ridurre il composto della salsa finissimo. Tolto dal mortaio
mettetelo in una scodella e diluitelo con quattro cucchiaiate d'olio
e mezzo cucchiaio d'aceto. Con la metà di questa salsa inzafardate il
pollo e con l'altra metà copritelo onde faccia più bella mostra, ma con
tutto ciò, rimanendo sempre un piatto di poco grata apparenza, potete
adornarlo, quando lo mandate in tavola, con due uova sode tagliate a
spicchi messevi per contorno. Potrà bastare per sei persone ed è un
cibo appetitoso, opportuno per principio a una colazione o ad un pranzo
per gente di poco appetito, nei giorni caldi, quando lo stomaco trovasi
svogliato.

Per raschiare e pulir bene il mortaio di cose morbide o liquide, come
questa salsa, è molto a proposito una grossa fetta di patata cruda.

366. Cappone in galantina

Vi descriverò un cappone in galantina fatto in casa mia e servito a un
pranzo di dieci persone; ma poteva bastare per venti, poichè, pelato,
risultò chilogrammi 1,500.

Vuotato e disossato (per disossare un pollo vedi il N. 258) rimase
chilogrammi 0,700 e fu riempito con la quantità di ingredienti che qui
appresso vi descrivo:

  Magro di vitella di latte, grammi 200.
  Detto di maiale, grammi 200.
  Mezzo petto di pollastra.
  Lardone, grammi 100.
  Lingua salata, grammi 80.
  Prosciutto grasso e magro, grammi 40.
  Tartufi neri, grammi 40.
  Pistacchi, grammi 20.

Mancandovi il maiale, può servire il petto di tacchino.

I tartufi tagliateli a pezzi grossi come le nocciuole e i pistacchi
sbucciateli nell'acqua calda. Tutto il resto tagliatelo a filetti della
grossezza di un dito scarso e mettetelo da parte salando le carni.

Fate un battuto con altro maiale e con altra vitella di latte, grammi
200 di carne in tutto, pestatelo fine in un mortaio con grammi 60 di
midolla di pane bagnata nel brodo; aggiungete un uovo, le bucce dei
tartufi, i ritagli della lingua e del prosciutto, conditelo con sale e
pepe e, quando ogni cosa è ben pesta, passatelo per istaccio.

Ora, allargate il cappone, salatelo alquanto e cominciate a distendervi
sopra un poco di battuto e poi un suolo di filetti intercalati nelle
diverse qualità, qualche pezzetto di tartufo e qualche pistacchio; e
così di seguito un suolo di filetti e una spalmatura di battuto finchè
avrete roba, avvertendo che i filetti del petto di pollastra è meglio
collocarli verso la coda del cappone per non accumulare sul petto
di questo la stessa qualità di carne. Ciò eseguito tirate su i lembi
del cappone dalle due parti laterali, non badando se non si uniscono
perfettamente, che ciò non importa, e cucitelo. Legatelo per il lungo
con uno spago, involtatelo stretto in un pannolino, che avrete prima
lavato, onde togliergli l'odore di bucato, legate le due estremità
del medesimo e mettetelo a bollire nell'acqua per due ore e mezzo.
Dopo scioglietelo, lavate il pannolino, poi di nuovo rinvoltatelo e
mettetelo sotto un peso in piano e in modo che il petto del cappone
resti al disotto o al disopra e in questa posizione tenetelo per un
paio d'ore almeno, onde prenda una forma alquanto schiacciata.

L'acqua dove ha bollito il cappone può servire per brodo e anche per la
gelatina N. 3.

367. Cappone in vescica

Si dirà che io sono armato della virtù dell'asino, la pazienza, quando
si sappia che dopo quattro prove non riuscite, ho finalmente potuto
alla quinta ed alla sesta, cuocer bene un cappone in vescica. I primi
quattro furono sacrificati a Como, il dio delle mense, perchè non
avendo prese tutte le necessarie precauzioni, le vesciche si rompevano
bollendo. È un piatto però che merita di occuparsene, visto che il
cappone, già ottimo per sè stesso, diventa squisito cotto in tale
maniera.

Prendete una vescica di bue, meglio di maiale che sembra più
resistente, grande, grossa e senza difetti; lavatela bene con acqua
tiepida e tenetela in molle per un giorno o due. Sbuzzate il cappone,
levategli il collo e le zampe, gettategli nell'interno un buon pugnello
di sale, internate le estremità delle coscie, e piegate le ali aderenti
al corpo onde le punte non isfondino la vescica. Poi cucite le aperture
del buzzo e del collo e fasciatelo tutto con grammi 150 di prosciutto
più magro che grasso a fette sottilissime, legandole aderenti al
cappone. Acconciato in questa maniera ponetelo nella vescica, facendo a
questa un'incisione per quel tanto che basta e dopo cucitela fitta.

Ora prendete un cannello lungo un palmo almeno, che serve di
sfiatatoio, fategli un becco in cima a mo' di fischietto e
un'intaccatura in fondo per infilarlo e legarlo nel collo della vescica
e con questo apparecchio mettete il cappone al fuoco entro a una
pentola di acqua tiepida e lasciatelo bollire per tre ore continue col
cannello di fuori, ma badiamo bene, perchè qui sta il _busillis_: deve
bollire in modo da veder solamente quelle piccole e rade bollicine che
vengono a galla. Se il cannello gettasse grasso o altro liquido non
ne fate caso e raccoglietelo in un tegamino. Cotto che sia il cappone
lasciatelo diacciare nella sua acqua e servitelo il giorno appresso
scartando il prosciutto che ha già perduto tutto il sapore. Entro
al cappone troverete della gelatina ed altra ne potrete aggiungere
se vorrete fargli un conveniente contorno e sarà allora un rifreddo
da principe. Anche una pollastra ingrassata, se manca il cappone, si
presta all'uopo.

Sarà bene vi prevenga che l'ultima vescica mi fu assicurato che era di
maiale e che avrebbe resistito al fuoco più di quella di bue.

368. Tordi disossati in gelatina

Per sei tordi prendete:

  Magro di vitella di latte, grammi 100.
  Lingua salata, grammi 40.
  Prosciutto grasso e magro, grammi 30.
  Una palla di tartufi neri di circa grammi 30.

Lasciate da parte la metà della lingua e un terzo del prosciutto, più
grasso che magro, e la carne suddetta col resto della lingua e del
prosciutto tritateli e pestateli nel mortaio insieme con la corteccia
del tartufo, rammorbidendo il composto con un gocciolo di marsala. Poi
passatelo dallo staccio ed uniteci un rosso d'uovo.

Disossate i tordi come fareste pel pollo ripieno N. 258 e lasciate
ad essi il collo e la testa attaccati; poi riempiteli col composto
descritto nel quale avrete già mescolato il tartufo, la lingua e il
prosciutto messi da parte, il tutto tagliato a dadini. Ora cuciteli
in modo da poter levare il filo quando saranno cotti, e per cuocerli
avvolgete ciascun tordo in un pezzo di velo e fateli bollire per un'ora
nel brodo della gelatina N. 3.

Serviteli per rifreddo sopra alla gelatina medesima e se con questa
formate sei stampini, grandi a modo di nido, sembrerà che il tordo vi
stia sopra a covare.

Riesce un piatto fine e delicato.

369. Àrista

Si chiama àrista in Toscana la schiena di maiale cotta arrosto o in
forno, e si usa mangiarla fredda, essendo assai migliore che calda. Per
schiena di maiale s'intende, in questo caso, quel pezzo della lombata
che conserva le costole, e che può pesare anche 3 o 4 chilogrammi.

Steccatela con aglio, ciocche di ramerino e qualche chiodo di garofano,
ma con parsimonia, essendo odori che tornano facilmente a gola, e
conditela con sale e pepe.

Cuocetela arrosto allo spiede, che è meglio, o mandatela al forno
senz'altro, e servitevi dell'unto che butta per rosolar patate o per
rifare erbaggi.

È un piatto che può far comodo nelle famiglie, perchè d'inverno si
conserva a lungo.

Durante il Concilio del 1430, convocato in Firenze onde appianare
alcune differenze tra la Chiesa romana e la greca, fu ai vescovi e al
loro seguito imbandita questa pietanza conosciuta allora con altro
nome. Trovatala di loro gusto cominciarono a dire: _arista, arista_
(buona, buona!), e quella parola greca serve ancora, dopo quattro
secoli e mezzo a significare la parte di costato del maiale cucinato in
quel modo.

370. Pasticcio freddo di cacciagione

Prendiamo, per esempio, una starna o una pernice e con essa facciamo
un pasticcio che potrà bastare per sei o sette persone. La starna
(_Perdrix cinerea_) si distingue dalla pernice (_Perdrix rubra_) perchè
questa ha i piedi e il becco rosso ed è alquanto più grossa.

Sono gallinacei dell'ordine dei _Rasores_; si nutrono di vegetali,
particolarmente di granaglie, e però hanno il ventriglio a pareti
molto muscolose, ed abitano i monti dei paesi temperati. Le loro carni
sono ottime, di sapor delicato; ma fra le due specie, la pernice è da
preferirsi.

Eccovi gli ingredienti per questo pasticcio:

  Una starna oppure una pernice alquanto frolla.
  Fegatini di pollo, N. 3.
  Rossi d'uovo, N. 1.
  Foglie d'alloro, N. 2.
  Marsala, due dita di bicchiere comune.
  Tartufi neri, grammi 50.
  Lingua salata, grammi 50.
  Prosciutto grasso e magro, grammi 30.
  Burro, grammi 30.
  Una midolla di pane grossa quanto un pugno.
  Un piccolo battuto di cipolla, carota e sedano.
  Un poco di brodo.

La starna vuotatela, lavatela e mettetela al fuoco col detto battuto,
col burro, col prosciutto tagliato a fettine, con le foglie d'alloro
intere, e conditela con sale e pepe. Quando la cipolla avrà preso
colore, bagnatela con la marsala versata poco per volta, e se non basta
per tirar la starna a mezza cottura servitevi di brodo. Tolta la starna
dal fuoco, levatele il petto e formatene otto filetti che lascierete
in disparte. Il resto tagliatelo a piccoli pezzi per tirarli a cottura
intera, unicamente ai fegatini, quello della starna compresovi.

Cotta che sia questa roba, levatela asciutta e mettetela in un mortaio,
gettando via le foglie dell'alloro. Nell'intinto che ancora resta
gettate la midolla del pane e con un poco di brodo, rimestando, fate
una pappa che verserete anch'essa nel mortaio, come pure la raschiatura
dei tartufi, e pesterete ogni cosa ben fine per passarla dallo staccio.
In questo passato stemperate il rosso d'uovo e lavoratelo bene col
mestolo per mantecarlo.

Ora, formate la pasta per coprirlo servendovi della ricetta N. 372.
Prendete uno di quegli stampi speciali per questi pasticci, che sono
fatti a barchetta o rotondi, scannellati, di ferro bianco, a cerniera
che si apre. Ungetelo col burro e, tirata la pasta sottile poco più di
uno scudo, foderatelo con la medesima e fategli il fondo che poserete
sopra una teglia di rame unta anch'essa col burro.

Prima gettate nel fondo parte del composto e disponetevi sopra una
parte dei filetti (petto della starna e lingua) ed alcuni pezzetti
di tartufi grossi quanto le nocciuole e crudi; poi altro composto
intramezzato di tartufi e filetti e così di seguito se il pasticcio
fosse voluminoso. Pigiatelo bene perchè venga tutto unito e compatto
e fategli il coperchio della stessa pasta con qualche ornamento,
lasciandovi nel mezzo un buco onde sfiati il vapore.

Dorate il di fuori e cuocetelo in forno o nel forno da campagna, e
quando lo levate coprite il buco con un fiocco della stessa pasta,
fatto a misura e cotto a parte.

La stessa regola potete tenere per un pasticcio di due beccacce le
quali non hanno bisogno di essere vuotate, nè degli intestini, nè del
ventriglio; soltanto verificherete che nelle parti basse non vi sia
qualcosa di poco odoroso.

371. Pasticcio di carne

  Magro di vitella di latte, grammi 200
  Magro di maiale, grammi 100
  Burro, grammi 60.
  Prosciutto cotto tagliato grosso, grammi 60.
  Lingua salata tagliata grossa, grammi 50.
  Midolla di pane, grammi 50.
  Un petto di pollo.
  Un fegatino di pollo.
  Un'allodola o un uccello consimile.
  Un tartufo.
  Marsala, un decilitro.

Mettete al fuoco col detto burro e conditeli con sale e pepe, la
vitella, il maiale, l'uccello (a cui leverete il becco e le zampe), il
petto di pollo e per ultimo il fegatino, bagnandoli con la marsala e
poi con brodo per tirarli a cottura, e prima di levarli lasciateci per
un poco il tartufo. Poi nell'intinto che resta gettateci la midolla
del pane per fare un poco di pappa e questa messa in un mortaio con
l'uccelletto, un rosso d'uovo, la quarta parte circa della vitella e
del maiale, fate un composto passandolo da uno staccio di fil di ferro,
ma se riuscisse troppo sodo diluitelo con brodo.

Tutta la carne rimasta, il prosciutto, la lingua, il fegatino e il
tartufo tagliateli a quadretti grossi come le nocciuole e mescolate
ogni cosa insieme unicamente col composto passato. Ora prendete uno
degli stampi appositi da pasticcio, di forma rotonda, e servendovi
della pasta descritta al N. 372, incassatelo; ma quando avrete distesa
per bene la pasta tanto sul fondo che intorno allo stampo foderatela
con fettine di lardone sottili come un velo e dopo riempito fategli il
suo coperchio regolandovi pel resto come il pasticcio di cacciagione N.
370.

Se lo desideraste più signorile non riempite lo stampo fino alla bocca
e nel vuoto versateci, dopo cotto, un po' di gelatina N. 3 e servitelo
freddo con altra gelatina a parte.

Basterà per otto persone.

372. Pasticcio di lepre

Chi non ha buone braccia non si provi intorno a questo pasticcio.
La natura arida delle carni della bestia di cui si tratta e il molto
ossame, richiedono una fatica improba per estrarne tutta la sostanza
possibile, senza di che non fareste nulla di veramente buono.

Quello che qui vi descrivo fu fatto alla mia presenza, nelle seguenti
dosi e proporzioni sulle quali, regolandovi, ritengo non sia il caso di
sciupare i vostri quattrini.

  Mezza lepre, senza testa e gli zampucci, un chilogrammo.
  Magro di vitella di latte, grammi 230.
  Burro, grammi 90.
  Lingua salata, grammi 80.
  Grasso di prosciutto, grammi 80.
  Prosciutto grasso e magro, tagliato grosso mezzo dito, grammi 50.
  Detto, tagliato fine, grammi 30.
  Tartufi neri, grammi 60.
  Farina per la _balsamella_, grammi 30.
  Marsala, decilitri 3.
  Uova, N. 2.
  Latte, mezzo bicchiere.
  Brodo, quanto basta.

Dalla lepre, dopo averla lavata ed asciugata, levate grammi 80 di magro
dal filetto o altrove e ponetelo da parte. Poi scarnite tutte le ossa,
per separarle dalla carne, rompetele e ponete anche queste da parte. La
carne tagliatela a pezzi, e coi suddetti grammi 80 di magro, lasciato
intero, mettetela in infusione con due terzi circa della detta marsala
e coi seguenti odori tagliati all'ingrosso: un quarto di una grossa
cipolla, mezza carota, una costola di sedano lunga un palmo, diversi
gambi di prezzemolo e due foglie di alloro. Conditela con sale e pepe,
rivoltate bene ogni cosa e lasciatela in riposo diverse ore. Frattanto
nettate dalle pelletiche la carne di vitella di latte, sminuzzatela col
coltello e pestatela nel mortaio quanto più fine potete.

Scolate dalla marsala la carne messa in infusione e con tutte le ossa,
gli odori indicati, il grasso di prosciutto, tagliato a pezzettini
e grammi 30 del detto burro, ponetela in una cazzaruola coperta e, a
fuoco vivo, lasciatela rosolar bene, rimuovendola spesso col mestolo
e bagnandola, quando sarà asciutta, con marsala, servendovi anche di
quella rimasta dell'infusione, e con brodo fino a cottura completa.
Allora separate nuovamente la carne dalle ossa e rimettete da parte gli
80 grammi di magro per formare con questo, coi grammi 50 di prosciutto
e con la lingua, tanti filetti grossi più di mezzo dito.

Pestate prima tutta la carne della lepre nel mortaio, bagnandola di
quando in quando per renderla più pastosa, ma non troppo liquida, col
resto della marsala e con brodo e passatela; poi pestate le ossa e
procurate che passi di queste tutto quel che più potete, avvertendovi
però occorrervi a quest'uopo uno staccio di fil di ferro.

Ora, fate una _balsamella_ con grammi 30 del detto burro, la farina
e il latte indicati e, cotta che sia, versate nella stessa cazzaruola
tutta la carne passata, tanto quella della lepre che della vitella di
latte cruda, aggiungete le due uova, mescolate bene ed assaggiate il
composto se è dosato giusto di condimenti, per aggiungere, se occorre,
sale e il resto del burro.

Adesso incassate il pasticcio colla pasta qui sotto descritta e per
riempirlo regolatevi come nel N. 370. I tartufi tagliateli a tocchetti
grossi come le nocciuole e così crudi e con tutti i filetti descritti
disponeteli a tre suoli alternati col composto ben pigiato onde vengano
sparsi regolarmente, e facciano bella mostra quando il pasticcio si
taglia. Per ultimo distendetegli sopra i grammi 30 di prosciutto a
fette piuttosto sottili e copritelo.

Potete coprirlo con pasta sfoglia a metà, come quella della ricetta N.
155, oppure con la seguente:

  Farina, grammi 250.
  Burro, grammi 80.
  Spirito di vino, cucchiaini N. 2.
  Zucchero, cucchiaini N. 2.
  Rossi d'uovo, N. 2.
  L'agro di uno spicchio di limone.
  Sale, grammi 5.
  Acqua fredda, se occorre.

Con la norma di questo, salvo qualche variazione del caso, potete fare
diversi altri pasticci di selvaggina, come sarebbe di cignale, daino
e capriolo. Questo ritengo possa bastare per un pranzo anche di venti
persone.

373. Pane di lepre

Eccovi un altro rifreddo.

  Magro di lepre senz'osso, grammi 250.
  Burro, grammi 100.
  Farina, grammi 50.
  Parmigiano grattato, grammi 30.
  Rossi d'uovo, N. 6.
  Latte, mezzo litro.

Fate un battutino tritato ben fine con grammi 20 circa di prosciutto e
un pezzetto di cipolla, mettetelo al fuoco colla metà del detto burro
e con la lepre tagliata a piccoli pezzi, salandola. Quando l'unto sarà
quasi consumato e prima che la carne ròsoli, versate del buon brodo per
tirarla a cottura. Cotta che sia, pestatela nel mortaio bagnandola col
suo sugo, poi passatela per istaccio.

Colla farina indicata, col resto del burro e col latte fate una
_balsamella_ e quando sarà diaccia frullate bene i rossi d'uovo e
mescolate ogni cosa insieme. Mettete il composto in uno stampo liscio
con una carta imburrata nel fondo e cuocetelo a bagno-maria. Servitelo
freddo, contornato e coperto di gelatina; ma poichè oggigiorno nei
pranzi si cerca molto la bellezza e l'eleganza nei piatti, ed anche
qualche grata sorpresa, meglio sarebbe in questo caso che il pan di
lepre fosse coperto da una veste tutta unita di gelatina, il che si
ottiene facilmente. Si prende uno stampo più grande di quello che ha
servito al pan di lepre, se ne copre il fondo di gelatina e quando
questa è rappresa vi si colloca il rifreddo in mezzo e si riempie con
altra gelatina liquida il vuoto all'intorno.

374. Pan di fegato

Tra i rifreddi, questo che vi descrivo, è uno dei migliori ed ha il
diritto, pel suo delicato sapore, di comparire su qualunque tavola.

  Fegato di vitella di latte, grammi 500.
  Burro, grammi 70.
  Midolla di pane fresco, grammi 50.
  Parmigiano grattato, grammi 20.
  Fegatini di pollo, N. 4.
  Marsala, decilitri 1.
  Sugo di carne, oppure brodo, cucchiaiate N. 6.
  Uova, uno intero e due rossi.
  Una foglia di alloro.
  Sale e pepe, quanto basta.

Tagliate il fegato a fette sottili e i fegatini in due parti, e gettate
queste due cose in padella con la foglia di alloro e la metà del
burro e quando lo avranno assorbito aggiungete l'altra metà e condite
con sale e pepe. Poi versate la marsala e dopo 4 o 5 minuti al più
di fuoco vivo, dovendo il fegato rimaner tenero, levatelo asciutto e
insieme con l'alloro pestatelo nel mortaio. Nell'intinto che resta
in padella sminuzzate la midolla del pane e fatene una pappa che
getterete anch'essa nel mortaio, poi passate ogni cosa dallo staccio;
indi aggiungete il parmigiano e le uova, diluendo il composto col detto
sugo o brodo. Per ultimo collocatelo in uno stampo liscio con foglio
sotto, unto col burro, ed assodatelo a bagno-maria. Sformatelo tiepido
e quando sarà diaccio copritelo tutto di gelatina del N. 3, entro a uno
stampo di circonferenza maggiore del primo. Potrà bastare per dodici
persone.

375. Pasticcio di fegato

Servitevi del composto N. 374, aggiungendo soltanto grammi 30 di
tartufi neri tagliati a spicchi e facendo loro alzare il bollore nella
marsala prima di spargerli nel pasticcio. Copritelo con la pasta
da pasticcio N. 372, cuocetelo in forno o nel forno da campagna, e
servitelo freddo. Potrà bastare anche questo per dodici persone.


ERBAGGI E LEGUMI

Gli erbaggi, purchè non se ne abusi, sono un elemento di igiene nella
cucina. Diluiscono il sangue, e, amalgamati alla carne, rendono questa
meno nauseabonda; ma il più o meno uso dei medesimi, in un paese
qualsiasi, dipende in gran parte dal clima.

376. Zucchini col regamo

Il regamo (_Origanum volgare_) è il seme odoroso di una pianticella
selvatica della famiglia delle labiate.

Prendete zucchini lunghi, non a piccola quantità perchè scemano molto,
e tagliateli a fette rotonde della grossezza di uno scudo. Mettete
al fuoco una _sautè_ o una teglia di rame con olio a buona misura e
quando comincia a bollire gettateci gli zucchini così naturali e, a
fuoco ardente, rimuoveteli spesso. Conditeli a mezza cottura con sale e
pepe e quando accennano a rosolare spargeteci sopra un buon pizzico di
regamo e levateli subito colla mestola forata. Potranno servirsi soli o
per contorno e piaceranno.

Il regamo si presta a rendere odorose anche altre vivande, come i
funghi in umido, le uova nel tegame. le acciughe, ecc.

377. Zucchini ripieni

Gli zucchini per farli ripieni si possono tagliare o a metà per il
lungo, o a metà per traverso, o anche lasciarli interi. Io preferisco
quest'ultimo modo come più elegante e perchè gli zucchini fanno di sè
bella mostra. Comunque sia, vanno vuotati per far posto al ripieno.
Per vuotarli interi meglio è il servirsi di un cannello di latta che
si fa passare dal basso all'alto; ma se per la maggior grossezza dello
zucchino, il vuoto non paresse grande a sufficienza, allargatelo con un
coltellino sottile.

Per fare il ripieno prendete del magro di vitella di latte, tagliatelo
a pezzi e mettetelo al fuoco in una cazzaruola con un battutino di
cipolla, prezzemolo, sedano, carota, un poco di carnesecca tagliata a
pezzettini, un poco d'olio, sale e pepe. Rivoltatela di frequente coi
mestolo e quando la carne avrà tirato tutto l'umido e preso colore,
versate un ramaiolino d'acqua; dopo che avrà tirato anche questa,
versatene un altro e dopo poco un altro ancora, per finire di cuocerla,
avvertendo che vi resti del sugo. Allora questo passatelo e lasciatelo
in disparte.

Tritate la carne asciutta ben fine colla lunetta, e con un uovo, un
poco di parmigiano grattato, una midolla di pane bollita nel brodo o
nel latte e l'odore delle spezie, fate tutto un composto e servitevene
per ripieno. Preparati così gli zucchini, metteteli a soffriggere
nel burro cui farete prima prendere il color nocciuola e per ultimo
tirateli a cottura col sugo già messo da parte.

Gli zucchini si possono riempire anche col composto del N. 347 e
mancandovi il sugo di carne potete cuocerli o col solo burro o con
burro e salsa di pomodoro N. 125.

378. Zucchini ripieni di magro

Preparateli come i precedenti e riempiteli con un composto fatto con
tonno sott'olio tritato fine colla lunetta ed intriso con uova, un
pizzico di parmigiano e un poco di quel midollo levato dagli zucchini,
l'odore delle spezie, una presa di pepe e punto sale. Metteteli
a cuocere nel burro quando questo avrà preso il color nocciuola e
aggraziateli colla salsa di pomodoro N. 125.

Se li farete con attenzione vi riusciranno tanto buoni da non credersi.

379. Fagiuolini e zucchine alla sautè

Questi erbaggi così cucinati servono per lo più di contorno. ora la
così detta _cucina fine_ ha ridotto l'uso dei condimenti a una grande
semplicità. Sarà più igienica, se vogliamo, e lo stomaco si sentirà più
leggiero; ma il gusto ne scapita alquanto e viene a mancare quel certo
stimolo che a molte persone è necessario per eccitare la digestione.
Qui siamo in questo caso. Se trattasi di fagiuolini lessateli a metà,
se di zucchini lasciateli crudi tagliati a spicchi o a tocchetti,
metteteli a soffriggere nel burro quando questo, bollendo, avrà preso
il color nocciuola. Per condimento mettete soltanto sale e pepe in poca
quantità.

Se dopo cotti in questa maniera vi aggiungerete un poco di sugo di
carne oppure un poco della salsa di pomodoro N. 125 non sarete più
nelle regole della cucina forestiera o moderna; ma sentirete, a mio
parere, un gusto migliore e lo stomaco resterà più soddisfatto. Se il
sugo di carne o la salsa di pomodoro vi mancano, spolverizzateli almeno
di parmigiano quando li ritirate dal fuoco.

380. Fagiuolini in salsa d'uovo

Prendete grammi 300 circa di fagiuolini in erba, togliete loro le
due punte e il filo e poi, come dicono i cuochi in gergo _francioso,
imbianchiteli_, cioè date loro mezza cottura in acqua alquanto salata.
Levateli asciutti, tagliateli in tre pezzi e tirateli a sapore col
burro, sale e pepe. Frullate in un pentolo un rosso d'uovo con un
cucchiaino di farina e il sugo di un quarto di limone, allungate il
miscuglio con un ramaiuolo di brodo ghiaccio digrassato e ponete questo
liquido al fuoco in una cazzarolina girando sempre il mestolo e quando,
per la cottura, sarà divenuto come una crema scorrevole, versatelo
sui fagiuolini: tenete questi ancora un poco sul fuoco perchè la salsa
s'incorpori e serviteli per contorno al lesso.

Per far prendere ai fagiuolini e agli zucchini un bel verde, gettate
nell'acqua, quando bolle, oltre al sale, un cucchiaino di soda.

381. Fagiuolini colla balsamella

Lessate i fagiuolini in modo che (mediante un cucchiaino di soda)
restino ben verdi. Poi soffriggeteli nel burro, ma leggermente onde non
perdano il bel colore e conditeli con sale e pepe. Versateci sopra una
_balsamella_ scorrevole, ma non troppo copiosa, fatta con panna, burro
e farina, e mandateli in tavola con un contorno di pane fritto tagliato
a mandorle. Possono servire per tramesso in un pranzo.

382. Fagiuolini con l'odore di vainiglia

Ponete i fagiuolini in molle nell'acqua fresca e se sono teneri
metteteli crudi e interi, senza sgrondarli troppo, in umido, nel
seguente modo.

Fate un soffritto con olio, uno scalogno, prezzemolo, carota e sedano,
il tutto tritato fine. Invece dello scalogno può servire la cipolla
novellina o la cipolla comune. Conditelo con sale e pepe e quando avrà
preso colore, allungatelo con brodo o passatelo spremendolo bene.
A questo sugo passato, aggiungete sugo di pomodoro e nel medesimo
gettate i fagiuolini per cuocerli; prima di levarli aggraziateli con
due cucchiaini di zucchero vanigliato e se questo odore non piace,
sostituite la nepitella.

383. Fagiuolini dall'occhio in erba all'aretina

Spuntateli alle due estremità e tagliateli in tre parti. Metteteli in
una cazzaruola con due spicchi d'aglio interi, sugo di pomodoro crudo
e con tant'acqua diaccia che li ricopra. Conditeli con olio, sale e
pepe; poi metteteli al fuoco e fateli bollire adagio fino a cottura
completa avvertendo che vi resti alquanto sugo ristretto per renderli
più gradevoli. Possono servire come piatto di tramesso o di contorno al
lesso.

384. Fagiuoli a guisa d'uccellini

Nelle trattorie di Firenze ho sentito chiamare _fagiuoli
all'uccelletto_ i fagiuoli sgranati cucinati così:

Cuoceteli prima nell'acqua e levateli asciutti. Mettete un tegame al
fuoco con l'olio in proporzione e diverse foglie di salvia; quando
l'olio grilletta forte buttate giù i fagiuoli e conditeli con sale e
pepe. Fateli soffriggere tanto che tirino l'unto e di quando in quando
scuotete il vaso per mescolarli; poi versate sui medesimi un poco
di sugo semplice di pomodoro e allorchè questo si sarà incorporato,
levateli. Anche i fagiuoli secchi di buccia fine possono servire al
caso dopo lessati.

Questi fagiuoli si prestano molto bene per contorno al lesso, se non si
vogliono mangiar da soli.

385. Fagiuoli sgranati per contorno al lesso

  Fagiuoli sgranati, grammi 300.
  Carnesecca intera, grammi 30.
  Acqua, decilitri 2.
  Olio, cucchiaiate 4.
  Una ciocchettina di 4 o 5 foglie di salvia.
  Sale e pepe bianco.

Mettete al fuoco i fagiuoli con tutti gl'ingredienti suddetti, fateli
bollire adagio e scuoteteli spesso. Levate la salvia e la carnesecca e
serviteli. È un contorno che potrà bastare per quattro persone.

386. Sformato di fagiuolini

Prendete grammi 500 di fagiuolini ben teneri e levate loro le punte
e il filo se l'hanno. Gettateli nell'acqua bollente con un pizzico di
sale ed appena avranno ripreso il bollore levateli asciutti e buttateli
nell'acqua fresca.

Se avete sugo di carne tirateli a sapore con questo e col burro,
se no fate un soffritto con un quarto di cipolla, alcune foglie di
prezzemolo, un pezzo di sedano e olio, e quando la cipolla avrà preso
colore, buttate giù i fagiuolini condendoli con sale e pepe e tirandoli
a cottura con un po' d'acqua, se occorre.

Preparate una _balsamella_ con grammi 30 di burro, una cucchiaiata
scarsa di farina e due decilitri di latte. Con questa, con un pugno
di parmigiano grattato e con quattro uova frullate, legate i detti
fagiuolini, già diacciati, mescolate e versate il composto in uno
stampo liscio, imburrato prima e il cui fondo sia coperto di un foglio.
Cuocetelo al fuoco o a bagno-maria e servitelo caldo.

387. Sformato di cavolfiore

Prendete una palla di cavolfiore e, ammesso che questa sia, per
esempio, del peso di grammi 350 netta dal gambo e dalle foglie,
adoperate per condimento le seguenti dosi all'incirca:

  Latte, decilitri 3.
  Uova, N. 3.
  Burro, grammi 60.
  Parmigiano grattato, grammi 30.

Date mezza cottura nell'acqua alla palla del cavolfiore e dopo
tagliatela a pezzetti. Poneteli a soffriggere, colla metà del detto
burro, salandoli, e quando l'avranno tirato, finite di cuocerli con
un poco del detto latte: poi potete lasciarli così o passarli dallo
staccio. Colla rimanenza del burro e del latte e con una cucchiaiata
di farina non colma fate una _balsamella_ e aggiungetela al composto
insieme colle uova, prima frullate, e col parmigiano.

Cuocetelo in uno stampo liscio come lo sformato di fagiuolini e
servitelo caldo.

Questa quantità può bastare per sei persone.

388. Cavolfiore all'uso di Romagna

Dividete una grossa palla di cavolfiore, o due se sono piccole, in
spicchiettini che laverete; e così crudi, senza asciugarli, cuoceteli
in questo modo: ponete al fuoco un battuto proporzionato di aglio,
prezzemolo e olio, e quando sarà rosolato fermatelo con un gocciolo
d'acqua. Gettateci allora il cavolfiore condendolo con sale e pepe e
quando avrà assorbito il battuto tiratelo a cottura mediante conserva
di pomodoro sciolta nell'acqua calda. Dategli grazia e più sapore col
parmigiano quando lo mandate in tavola, ove può servir per contorno al
lesso, a un umido o ad un coteghino.

389. Sformato di cardoni

Regolatevi in tutto come per lo sformato di cavolfiore del numero 387.
Tagliate il cardone a piccoli pezzi, onde vengano penetrati bene dal
condimento; prima di metterlo nello stampo, assaggiatelo.

390. Sformato di spinaci

Lessate gli spinaci in pochissima acqua o soltanto con quella che
sgronda dai medesimi quando li levate dall'acqua fresca dov'erano
in molle. Passateli dallo staccio e, regolandovi sulla quantità,
condizionateli con sale, pepe, cannella in polvere, alcune cucchiaiate
di _balsamella_ N. 137, burro, uova, parmigiano, un pugnello di uva
secca o zibibbo ai quali siansi tolti i semi, oppure uva passolina.
Mescolate per bene e versate il composto in una forma liscia, bucata
nel mezzo, cuocendolo a bagnomaria. Sformatelo quand'è tuttora caldo e
mandatelo in tavola riempito di un umido delicato di rigaglie di pollo
oppure di animelle, o di vitella di latte, o anche di tutte queste cose
insieme, frammiste a pezzetti di funghi secchi

391. Sformato di carciofi

Questo è uno sformato da farsi quando i carciofi costano poco e ve lo
do per uno de' più delicati.

Levate ai carciofi le foglie più dure, spuntateli e sbucciatene i
gambi, lasciandoli tutti, anche se sono lunghi. Tagliateli in quattro
spicchi e fateli bollire nell'acqua salata per soli cinque minuti. Se
li lasciate di più sopra al fuoco, oltre ad inzupparsi troppo di acqua,
perdono molto del loro aroma. Levateli asciutti, pestateli nel mortaio
e passateli per istaccio. Dosate la polpa così ottenuta con tutti
quegli ingredienti soliti negli altri sformati di erbaggio, e cioè:
uova, non facendo avarizia d'uno di più, onde restringa, due o tre
cucchiaiate di _balsamella_ ove non iscarseggi il burro; parmigiano,
sale e odore di noce moscata, ma assaggiate il composto più volte per
ridurlo a giusto sapore.

Se avete sugo di carne o di stracotto non è male l'unirci un poco
anche di questo e, se i carciofi sono teneri, anzichè passarli potete
lasciarli a piccoli spicchi.

Cuocetelo a bagno-maria in uno stampo bucato, se avete un intingolo di
carne per riempirlo; se no, mettetelo in uno stampo liscio e servitelo
per tramesso.

392. Sformato di finocchi

Questo sformato, per ragione del grato odore e del sapore dolcigno de'
finocchi, riesce uno de' più gentili.

Levate ai finocchi le foglie più dure, tagliateli a piccoli spicchi
e cuoceteli per due terzi nell'acqua salata, poi scolateli bene
e metteteli a soffriggere con un pezzetto di burro. Conditeli con
sale e quando avranno succhiato il burro, bagnateli con un poco di
latte; allorchè avranno tirato anche questo, aggiungete un po' di
_balsamella_. Ritirateli dal fuoco e lasciateli come sono, o passateli
dallo staccio; quando saranno diacci uniteci parmigiano grattato e,
a seconda della quantità, tre o quattro uova frullate. Versate il
composto in uno stampo liscio, o col buco nel mezzo, regolandovi come
per gli altri sformati; cuocetelo a bagno-maria e servitelo caldo come
piatto di tramesso o in compagnia di un cappone lessato. Potete anche
guarnirlo di un manicaretto di rigaglie e animelle.

393. Funghi mangerecci

I funghi, pei principii azotati che contengono sono, fra i vegetali,
i più nutrienti. Il fungo, pel suo profumo particolare, è un cibo
gratissimo ed è gran peccato che fra le tante sue specie se ne trovino
delle velenose, le quali solo un occhio esercitato e pratico può
distinguere dalle innocue; una certa garanzia possono darla le località
riconosciute per lunga esperienza esenti da pericolo.

In Firenze, ad esempio, si fa un uso enorme di funghi che scendono
dai boschi delle circostanti montagne, e se la stagione è piovosa,
cominciano ad apparire nel giugno; ma il forte della produzione è in
settembre. A lode del vero, bisogna dire che la città non è mai stata
funestata da disgrazie cagionate da questi vegetali, forse perchè le
due specie che quasi esclusivamente vi si consumano sono i porcini di
color bronzato e gli ovoli. Tanta è la fiducia nella loro innocuità
che non si prende nessuna precauzione in proposito, neppur quella che
suggeriscono alcuni, di far loro alzare il bollore in acqua acidulata
d'aceto, cautela che per altro sarebbe a carico della loro bontà.

Delle due specie sopraindicate, i porcini si prestano meglio fritti e
in umido; gli ovoli trippati e in gratella.

394. Funghi fritti

Scegliete funghi di mezzana grandezza che sono anche di giusta
maturazione; più grandi riescono molliconi e molto piccoli sarebbero
troppo duri.

Raschiatene il gambo, nettateli dalla terra e lavateli interi senza
tenerli in molle, che spenderebbero nell'acqua il loro grato profumo.
Poi tagliateli a fette piuttosto grosse e infarinateli prima di
gettarli in padella. L'olio è il migliore degli unti per questa
frittura, e il condimento si compone esclusivamente di sale e pepe
che vi si sparge quando sono ancora a bollore. Si possono anche dorare
gettandoli nell'uovo dopo infarinati, ma ciò è superfluo.

395. Funghi in umido

Per l'umido sono da preferirsi quelli che stanno sotto la grandezza
mediocre. Nettateli, lavateli e tagliateli a fette più sottili dei
precedenti. Mettete un tegame al fuoco con olio, qualche spicchio
di aglio intero, un po' ammaccato, e un buon pizzico di foglie di
nepitella. Quando l'olio comincia a grillettare gettate giù i funghi
senza infarinarli, conditeli con sale e pepe e, a mezza cottura,
bagnateli con sugo di pomodoro semplice; siate però parchi coi
condimenti perchè i funghi non li assorbono.

396. Funghi trippati

A questa cucinatura si prestano bene gli ovoli e si dicono _trippati_
forse perchè vengono trattati come la trippa. Gli ovoli, come sapete,
sono di color giallo-arancione; i più giovani sono chiusi in forma
d'uovo, i più maturi sono aperti e spianati. Preferite i primi e dopo
averli nettati e lavati, tagliateli a fette sottili. Cuoceteli nel
burro e conditeli con sale, pepe e parmigiano grattato. Se aggiungete
sugo di carne riusciranno anche migliori.

397. Funghi in gratella

Gli ovoli aperti sono i più atti a questa cucinatura. Dopo averli
nettati e lavati, asciugateli fra le pieghe di un canovaccio e
conditeli con olio, sale e pepe. Servono molto bene per contorno alla
bistecca o a un arrosto qualunque.

398. Funghi secchi

Ogni anno in settembre, quando costano poco, io fo la mia provvista di
funghi porcini e li secco in casa. Per questa operazione aspettate una
vela di tempo buono perchè, essendo indispensabile il calore del sole,
vi potrebbero andare a male. Preferite funghi giovani, duri, di mezzana
grandezza ed anche grossi, ma non molliconi. Raschiatene il gambo,
nettateli bene dalla terra senza lavarli e tagliateli a pezzi molto
grossi perchè, seccando, diminuiscono un visibilio. Se nell'aprirli
troverete dei bacolini nel gambo, tagliate via soltanto quella parte
che essi avevano cominciato a guastare. Teneteli esposti continuamente
al sole per due o tre giorni, poi infilateli e teneteli all'aria
ventilata ed anche nuovamente al sole finchè non saranno secchi del
tutto. Allora riponeteli e teneteli ben chiusi in un cartoccio o in un
sacchetto di carta; ma a lunghi intervalli non mancate di visitarli,
perchè i funghi hanno il vizio di rinvenire; se ciò accadesse, bisogna
di nuovo esporli per qualche ora alla ventilazione. Senza questo
custodimento c'è il caso che li troviate tutti bacati.

Per servirsene vanno rammolliti nell'acqua calda; ma teneteceli il meno
possibile, onde non perdano l'odore.

399. Petonciani

Il petonciano o melanzana è un ortaggio da non disprezzarsi per la
ragione che non è nè ventoso, nè indigesto. Si presta molto bene ai
contorni ed anche mangiato solo, come piatto d'erbaggi, è tutt'altro
che sgradevole, specialmente in quei paesi dove il suo gusto amarognolo
non riesce troppo sensibile. Sono da preferirsi i petonciani piccoli
e di mezzana grandezza, nel timore che i grossi non siano amari per
troppa maturazione.

Petonciani e finocchi, quarant'anni or sono, si vedevano appena sul
mercato di Firenze; vi erano tenuti a vile come cibo da ebrei, i quali
dimostrerebbero in questo, come in altre cose di maggior rilievo, che
hanno sempre avuto buon naso più de' cristiani.

I petonciani fritti possono servire di contorno a un piatto di pesce
fritto; fatti in umido, al lesso; in gratella, alla bistecca, alle
braciole di vitella di latte o a un arrosto qualunque.

400. Petonciani fritti

Sbucciateli, tagliateli a tocchetti piuttosto grossi, salateli e
lasciateli stare per qualche ora. Asciugateli dall'umido che hanno
buttato, infarinateli e friggeteli nell'olio.

401. Petonciani in umido

Sbucciateli, tagliateli a tocchetti e metteteli al fuoco con un po' di
burro. Quando lo avranno succhiato tirateli a cottura colla salsa di
pomodoro N. 125.

402. Petonciani in gratella

Tagliateli a metà per il lungo senza sbucciarli, fate loro delle
incisioni graticolate sulla parte bianca, conditeli con sale, pepe e
olio, poneteli in gratella dalla parte della buccia; poi copriteli con
un coperchio o tegame di ferro e cuoceteli fra due fuochi, che così
non hanno bisogno d'esser voltati; a mezza cottura date loro un'altra
untatina d'olio. Saranno cotti quando la polpa è diventata morbida.

403. Tortino di petonciani

Sbucciate sette od otto petonciani, tagliateli a fettine rotonde e
salateli onde buttino fuori l'acqua. Dopo qualche ora infarinateli e
friggeteli nell'olio.

Prendete un vassoio che regga al fuoco e, suolo per suolo, conditeli
con parmigiano grattato e colla salsa di pomodoro N. 125, disponendoli
in modo che facciano una bella colma. Frullate un uovo con una presa di
sale, una cucchiaiata di detta salsa, un cucchiaino di parmigiano, due
di pangrattato, e con questo composto copritene la superficie. Ponete
il vassoio sotto al coperchio del forno da campagna, col fuoco sopra, e
quando l'uovo sarà rappreso, mandate il tortino in tavola. Può servire
solo, per tramesso o accompagnato da un piatto di carne.

La copertura d'uovo serve a dare al piatto migliore apparenza.

404. Cardoni in teglia

I cardoni, detti volgarmente _gobbi_, per la loro affinità coi
carciofi, si possono cucinare come questi (N. 246), se non che, dopo
aver nettati bene i cardoni dai filamenti di cui è intessuta la parte
esterna, si deve dar loro metà cottura in acqua salata, gettandoli
subito dopo nell'acqua fresca, onde non anneriscano.

Tagliateli a pezzetti, infarinateli e quando l'olio comincia a bollire,
buttateli giù e conditeli con sale e pepe. Le uova frullatele prima e
aspettate di versarle quando i cardoni saranno rosolati da ambedue le
parti.

Il cardone è un erbaggio sano, di facile digestione, rinfrescante, poco
nutritivo ed insipido; perciò è bene dargli molto condimento, come è
indicato al N. 407.

È poi tale la sua affinità coi carciofi, che sotterrando i fusti di
quest'ultima pianta, quando non dà più frutti, si ottengono i così
detti _carducci_.

405. Cardoni in umido

Dopo averli lessati come i precedenti, metteteli in umido con un
battutino d'aglio e prezzemolo; olio, sale e pepe.

Se li desiderate più grati al gusto e di più bella apparenza, copriteli
di una salsa d'uovo e limone quando sono già sul vassoio. Frullate
qualche uovo con agro di limone, mettete il liquido al fuoco in
una cazzarolina girando il mestolo, e versatelo quando comincia a
condensarsi. Se non usate la salsa conditeli almeno con un pizzico di
parmigiano.

406. Cardoni in gratella

Non è un piatto da raccomandarsi molto, ma se volete provarlo, dopo
aver lessati i cardoni, asciugateli bene, lasciate le costole lunghe un
palmo, conditeli generosamente con olio, pepe e sale e rosolateli in
gratella. Possono servir per contorno a una bistecca o ad un pesce in
gratella.

407. Cardoni con la balsamella

Scartate le costole più dure, le altre nettatele dai filamenti e
lessatele a mezza cottura. Qui, sia detto una volta per tutte, gli
erbaggi vanno messi al fuoco ad acqua bollente e i legumi ad acqua
diaccia. Tagliate le costole dei cardoni a pezzetti lunghi tre dita
circa e tirateli a sapore con burro e sale a sufficienza, terminate di
cuocerli aggiungendo latte, o meglio panna, poi legateli con un poco
di _balsamella_ N. 137. Aggiungete un pizzico di parmigiano grattato
e levateli subito senza più farli bollire. Questo è un eccellente
contorno agli stracotti, alle bracioline, allo stufatino di rigaglie e
ad altri simili piatti.

Nella stessa maniera si possono cucinare le rape a dadi grossi, le
patate e gli zucchini a spicchi, ma questi ultimi non vanno lessati.

408. Tartufi alla bolognese, crudi, ecc.

La gran questione dei Bianchi e dei Neri che fece seguito a quella dei
Guelfi e dei Ghibellini e che desolò per tanto tempo l'Italia, minaccia
di riaccendersi a proposito dei tartufi, ma consolatevi, lettori miei,
che questa volta non ci sarà spargimento di sangue; i partigiani dei
_bianchi_ e dei _neri_, di cui ora si tratta, sono di natura molto più
benevola di quei feroci d'allora.

Io mi schiero dalla parte dei bianchi e dico e sostengo che il _tartufo
nero_ è il peggiore di tutti; gli altri non sono del mio avviso e
sentenziano che il nero è più odoroso e il bianco è di sapore più
delicato: ma non riflettono che i neri perdono presto l'odore. I
bianchi di Piemonte sono da tutti riconosciuti pregevoli, e i bianchi
di Romagna, che nascono in terreno sabbioso, benchè sappiano d'aglio,
hanno molto profumo. Comunque sia, lasciamo in sospeso la gran
questione per dirvi come si preferisce di cucinarli a Bologna, _Bologna
la grassa per chi vi sta, ma non per chi vi passa_.

Dopo averli bagnati e nettati, come si usa generalmente, con uno
spazzolino tuffato nell'acqua fresca, li tagliano a fette sottilissime
e, alternandoli con altrettante fette sottilissime di parmigiano,
li dispongono a suoli in un vassoio di rame stagnato, cominciando
dai tartufi. Li condiscono con sale, pepe e molto olio del migliore,
e appena hanno alzato il bollore, spremono sui medesimi un limone
togliendoli subito dal fuoco. Alcuni aggiungono qualche pezzetto di
burro; se mai mettetene ben poco per non renderli troppo gravi. Si usa
pure mangiare i tartufi crudi tagliati a fette sottilissime e conditi
con sale, pepe e agro di limone.

Legano bene anche con le uova. Queste frullatele e conditele con sale
e pepe. Mettete al fuoco burro in proporzione e quando sarà strutto
versateci le uova e dopo poco i tartufi a fette sottili, mescolando.

A tutti è nota la natura calida di questo cibo, quindi mi astengo
dal parlarne perchè potrei dirne delle graziose. Pare che i tartufi
venissero per la prima volta conosciuti in Francia nel Périgord sotto
Carlo V.

Io li ho conservati a lungo nel seguente modo, ma non sempre mi è
riuscito: tagliati a fette sottili, asciugati al fuoco, conditi con
sale e pepe, coperti d'olio e messi al fuoco per far loro alzare il
bollore. Da crudi si usa tenerli fra il riso per comunicare a questo il
loro profumo.

409. Cipolline agro-dolci

Non è piatto che richieda molto studio, ma solo buon gusto per poterlo
dosare convenientemente; se fatto bene, riuscirà un eccellente contorno
al lesso.

Per cipolline intendo quelle bianche, grosse poco più di una noce.
Sbucciatele, nettatele dal superfluo e date loro una scottatura in
acqua salata. Per un quantitativo di grammi 300 circa mettete al fuoco
all'asciutto, in una cazzaruola, grammi 40 di zucchero e, quando è
liquefatto, grammi 15 di farina; rimuovete continuamente col mestolo
e quando l'intriso sarà divenuto rosso, gettateci a poco per volta
due terzi di bicchier d'acqua con aceto e lasciate bollire il liquido
tanto che se si formano dei grumi si possano sciogliere tutti. Allora
buttate giù le cipolline e scuotete spesso la cazzaruola, avvertendo
di non toccarle col mestolo per non guastarle. Assaggiatele prima di
servirle, perchè se occorre zucchero o aceto siete sempre in tempo ad
aggiungerli.

410. Cipolline in istufa

Spellatele e, pareggiatone il capo e la parte inferiore, gettatele
nell'acqua bollente salata e fatele bollire per dieci minuti. Mettete
a soffriggere un pezzetto di burro e quando avrà preso il color
nocciuola, collocateci le cipolline tutte a un pari, condite con sale
e pepe; dopo che saranno rosolate da una parte voltatele dall'altra,
quindi bagnatele con sugo di carne, legandole con una presa di farina
impastata nel burro.

Mancandovi il sugo, cucinatele in bianco nella seguente maniera: dopo
lessate e tenute nell'acqua fresca mettetele in una cazzaruola con
un mazzetto guarnito, una piccola fetta di prosciutto, un pezzetto
di burro e un ramaiuolo di brodo. Conditele con pepe e poco sale,
copritele con fette sottilissime di lardone e sopra queste accostate un
foglio di carta unto di burro. Terminate di cuocerle fra due fuochi e
servitele per contorno insieme col sugo ristretto che resta.

411. Cipolline per contorno ai coteghini

Dopo averle lessate, come nella ricetta precedente, mettetele a
soffriggere nel burro, conditele con sale e pepe, bagnatele col
brodo del coteghino ed aggraziatele con aceto e zucchero. Per 28 o
30 cipolline basteranno grammi 50 di burro, mezzo ramaiuolo di brodo
digrassato di coteghino, mezzo cucchiaio d'aceto e un cucchiaino di
zucchero.

412. Sedani per contorno

Gli antichi, ne' banchetti, s'incoronavano colla pianta del sedano,
credendo di neutralizzare con essa i fumi del vino.

Il sedano è grato al gusto per quel suo aroma speciale; per questo
e per non esser ventoso merita un posto fra gli erbaggi salubri.
Preferite quello di costola piena e servitevi solo delle costole
bianche e del gambo, che sono le parti più tenere.

Eccovi tre maniere diverse per cucinarlo; per le prime due sarà bene
che diate ai pezzi la lunghezza di 10 centimetri, e per la terza di
5 soltanto. Il gambo dopo averlo sbucciato, tagliatelo in croce, e
lasciatelo unito alla costola, poi fate bollire quest'ortaggio in acqua
alquanto salata non più di cinque minuti e levatelo asciutto:

1º. Mettetelo a soffriggere nel burro, poi tiratelo a cottura col sugo
di carne e uniteci del parmigiano quando lo mandate in tavola.

2º. Ammesso che i sedani da crudi. siano dai grammi 200 ai 250, ponete
in una cazzaruola grammi 30 di burro e un battutino con grammi 30
di prosciutto, grasso e magro, tritato fine insieme con un quarto di
cipolla di media grandezza. Aggiungete due chiodi di garofano e fate
bollire. Quando la cipolla avrà preso colore, versate brodo e tirate
il soffritto a cottura. Allora passate ogni cosa e ponete il sugo in
un tegame ove i sedani stiano distesi, conditeli con una presa di pepe,
perchè il sale non occorre, e mandateli in tavola col loro sugo.

3º. Infarinatelo, immergetelo nella pastella N. 156 e friggetelo nello
strutto o nell'olio; oppure, che è meglio, dopo averlo infarinato,
immergetelo nell'uovo, panatelo e friggetelo. Quest'ultima cucinatura
de' sedani si presta più delle altre per contorno agli umidi di carne
coll'intinto dei quali li bagnerete.

413. Sedani per contorno al lesso

Servitevi delle costole bianche e tagliatele a pezzetti di due
centimetri circa. Lessateli per cinque minuti nell'acqua salata e
metteteli a soffriggere nel burro. Poi legateli con la _balsamella_ del
N. 137, tenuta piuttosto soda, e date loro sapore col parmigiano.

414. Lenticchie intere per contorno

Le lenticchie per contorno agli zamponi si dovrebbero tirare a sapore,
dopo cotte nell'acqua, col burro e sugo di carne. In mancanza di
questo, mettetele a bollire con un mazzetto odoroso e dopo cotte e
scolate bene dall'acqua, rifatele con un battutino di prosciutto grasso
e magro, un pezzetto di burro e poca cipolla. Quando questa sarà ben
rosolata, versate nel soffritto un ramaiuolo o due di brodo digrassato
del coteghino o dello zampone. Lasciatelo bollire un poco, passatelo,
e in questo sugo rifate le lenticchie aggiungendo un altro pezzetto di
burro, sale e pepe.

Se il coteghino non è ben fresco, servitevi di brodo.

415. Lenticchie passate per contorno

Questo si chiamerebbe alla francese _purée_ di lenticchie; ma
il Rigutini ci avverte che la vera parola italiana è _passato_,
applicabile ad ogni specie di legumi, le patate inclusive. Dunque, per
fare un _passato_, e non un _presente_, colle lenticchie, mettetele a
cuocere nell'acqua con un pezzetto di burro e quando saranno cotte, ma
non spappolate, passatele per istaccio. Fate un battutino di cipolla
(poca però, perchè non si deve sentire), prezzemolo, sedano e carota;
mettetelo al fuoco con burro quanto basta e quando sarà ben rosolato,
fermatelo con un ramaiuolo di brodo che può anche essere quello
digrassato del coteghino. Colatelo e servitevi di quel sugo per dar
sapore al _passato_, non dimenticando il sale ed il pepe ed avvertite
che è bene resti sodo il più possibile.

416. Carciofi in salsa

Levate ai carciofi le foglie dure, spuntateli e sbucciatene il gambo.
Divideteli in quattro parti, o al più in sei se sono grossi, metteteli
al fuoco con burro in proporzione e conditeli con sale e pepe. Scuotete
la cazzaruola per voltarli e quando avranno tirato a sè buona parte
dell'umido, bagnateli con brodo per cuocerli del tutto. Levateli
asciutti, e nell'intinto che resta versate un pizzico di prezzemolo
tritato, un cucchiaino o due di pangrattato ben fine, sugo di limone,
altro sale e pepe se occorrono e, mescolando, fate bollire alquanto;
poi ritirate la salsa dal fuoco e quando non sarà più a bollore,
aggiungete un rosso d'uovo o due, secondo la quantità, e rimettetela
per poco al fuoco con altro brodo per renderla sciolta. Versateci
i carciofi per riscaldarli e serviteli specialmente per contorno al
lesso.

417. Carciofi in umido colla nepitella

Se vi piacesse di sentire questi carciofi con l'odore della nepitella,
ecco come dovete regolarvi. Levate ai carciofi tutte le foglie non
mangiabili e divideteli in quattro spicchi ognuno, od anche in sei se
sono grossi; infarinateli e poneteli al fuoco in una teglia di rame,
con olio in proporzione, condendoli con sale e pepe. Quando li avrete
rosolati uniteci un battutino composto di uno spicchio d'aglio, o di
mezzo soltanto se i carciofi sono pochi, e un buon pizzico di nepitella
fresca. Quando avranno tirato l'umido terminate di cuocerli con sugo di
pomodoro o conserva sciolta nell'acqua.

Possono servir di contorno o esser mangiati soli.

418. Carciofi ritti

Così chiamansi a Firenze i carciofi cucinati semplicemente nella
seguente maniera: levate loro soltanto le piccole e inutili foglie
vicine al gambo tagliando quest'ultimo. Svettate col coltello la cima
e allargate alquanto le foglie interne. Collocateli ritti in un tegame,
insieme coi gambi sbucciati e interi; conditeli con sale, pepe e olio,
il tutto a buona misura. Fateli soffriggere tenendoli coperti, e,
quando saranno ben rosolati, versate nel tegame un po' d'acqua e con la
medesima finite di cuocerli.

419. Carciofi ripieni

Tagliate loro il gambo alla base, levate le piccole foglie esterne e
lavateli. Poi svettateli come i precedenti ed aprite le loro foglie
interne in maniera da poter recidere con un temperino il grumolino di
mezzo, e toltogli il pelo se vi fosse nel centro, serbate soltanto
le tenere foglioline per unirle al ripieno. Questo, se dovesse,
ad esempio, servire per sei carciofi, componetelo delle foglioline
anzidette, di 50 grammi di prosciutto più grasso che magro, di un
quarto di cipolla novellina, aglio quanto la punta di un'unghia,
qualche foglia di sedano e di prezzemolo, un pizzico di funghi secchi
fatti rinvenire, un pugnello di midolla di pane d'un giorno, ridotta in
bricioli, e una presa di pepe.

Tritate prima il prosciutto con un coltello, poi ogni cosa insieme
colla lunetta e con questo composto riempite i carciofi che condirete e
cuocerete come i precedenti. Alcuni libri francesi suggeriscono di dare
ai carciofi mezza cottura nell'acqua prima di riempirli, il che non
approvo, sembrandomi che vadano a perdere allora la sostanza migliore,
cioè il loro aroma speciale.

420. Carciofi ripieni di carne

Per sei carciofi, componete il seguente ripieno:

  Magro di vitella di latte, grammi 100.
  Prosciutto più grasso che magro, grammi 30.
  Un grumolino dei carciofi.
  Un quarto di cipolla novellina.
  Alcune foglie di prezzemolo.
  Un pizzico di funghi secchi rammolliti.
  Un pizzico di midolla di pane in bricioli.
  Un pizzico di parmigiano grattato.
  Sale, pepe e odore di spezie.

Quando i carciofi avranno preso colore col solo olio, versate un poco
d'acqua e copriteli con un cencio bagnato tenuto fermo dal coperchio.
Il vapore che emana, investendoli da tutte le parti, li cuoce meglio.

421. Pasticcio di carciofi e piselli

È un pasticcio strano, ma potrebbe piacere a molti e perciò lo descrivo.

  Carciofi, N. 12.
  Piselli sgranati, grammi 150.
  Burro, grammi 50.
  Parmigiano grattato, grammi 50.
  Sugo di carne, quanto basta.

Mondate i carciofi da tutte le foglie dure non mangiabili, divideteli
in due parti e levate loro il pelo del centro se l'hanno. Date ad
essi ed ai piselli mezza cottura di pochi minuti nell'acqua salata,
gettateli dopo nell'acqua fresca, levateli, asciugateli bene ed i
carciofi divideteli ancora in due parti. Tanto essi che i piselli
metteteli al fuoco con grammi 40 del detto burro, conditeli con sale e
pepe e tirateli col sugo di carne a giusta cottura. Coi restanti grammi
10 di burro, una cucchiaiata di farina e sugo suddetto fate una specie
di _balsamella_ per legare il composto, il quale, messo in un vassoio
che regga al fuoco, lo condirete a strati con questa e col parmigiano.

Ora copritelo con la pasta frolla sottosegnata; doratela col rosso
d'uovo, cuocete il pasticcio nel forno da campagna e servitelo caldo
perchè perde molto lasciandolo diacciare. Questa quantità può bastare a
sette od otto persone.

PASTA FROLLA

  Farina, grammi 230.
  Zucchero a velo, grammi 85.
  Burro, grammi 70.
  Lardo, grammi 30.
  Uova, N. 1.

422. Carciofi in gratella

A tutti è noto come si possono cuocere i carciofi in gratella e
contornar coi medesimi una bistecca o un arrosto qualunque. In questo
caso scegliete carciofi teneri, svettateli, tagliatene il gambo alla
base e lasciateli con tutte le loro foglie. Allargateli alquanto perchè
prendano bene il condimento, il quale d'altro non deve essere composto
che d'olio, pepe e sale. Collocateli ritti sulla gratella e se occorre
per tenerli fermi, infilzateli in uno stecco verso il gambo a due o tre
insieme. Date loro un'altra untatina a mezza cottura e lasciateli sul
fuoco finchè le foglie esterne non siano bruciate.

423. Carciofi seccati per l'inverno

Nelle città meridionali, dove i carciofi si trovano quasi in tutti i
mesi dell'anno, è inutile prendersi il disturbo di seccarli, tanto più
che tra il carciofo fresco e il secco la differenza è grande; ma fanno
comodo in que' paesi dove, passata la stagione, più non si trovano.

Preparateli nel colmo della raccolta quando costano poco; però vanno
scelti di buona qualità e giusti di maturazione. Levate loro tutte le
foglie coriacee, spuntateli, mondate un buon tratto del loro gambo
e tagliateli in quattro spicchi recidendone il pelo, se qualcuno
l'avesse. Via via che li tagliate gettateli nell'acqua fresca acidulata
con aceto o limone onde non diventino neri e per lo stesso motivo
metteteli al fuoco in un vaso di terra contenente acqua bollente
alla quale sarà bene dare odore con un mazzetto di erbe aromatiche,
come pepolino, basilico, foglie di sedano e simili. Dieci minuti di
bollitura, ed anche soli cinque se sono teneri, saranno sufficienti per
cuocerli a metà. Scolateli e metteteli in un graticcio ad asciugare al
sole; poi infilateli e finite di seccarli all'ombra in luogo ventilato.
Possibilmente non teneteli tanto al sole onde non prendano odore di
fieno. Quando si adoperano per fritto o per contorno agli umidi, si
rammolliscono nell'acqua bollente.

424. Piselli alla francese I

Questa che vi do è la dose per un litro di piselli freschi. Prendete
due cipolle novelline, tagliatele a metà per la loro lunghezza,
richiudetele con alcuni gambi di prezzemolo in mezzo e legatele. Ciò
fatto, mettetele al fuoco con grammi 30 di burro e rosolate che sieno,
versate sulle medesime un buon ramaiuolo di brodo.

Fate bollire e quando le cipolle saranno spappolate, passatele,
spremendole, insieme col sugo che rimetterete al fuoco coi piselli e
con due grumoli interi di lattuga. Conditeli con sale e pepe e fateli
bollire adagio. A mezza cottura aggiungete altri grammi 30 di burro
intriso in una cucchiaiata non colma di farina e versate brodo, se
occorre. Prima di mandarli in tavola legateli con due rossi d'uovo
sciolti in un po' di brodo. In questo modo riescono assai delicati.

425. Piselli alla francese II

Questa ricetta è più semplice e più sbrigativa della precedente, ma
non è però così fine. Trinciate alquanta cipolla a fette sottilissime
e mettetela al fuoco in una cazzaruola con un pezzo di burro. Quando
sarà bene rosolata versate un pizzico di farina, mescolate, e dopo
aggiungete, a seconda della quantità, un ramaiuolo o due di brodo e
lasciate cuocere la farina. Versate i piselli, conditeli con sale e
pepe e, a mezza cottura, aggiungete un grumolo o due interi di lattuga.
Fate bollire adagio badando che il sugo non riesca troppo denso.

Alcuni indolciscono i piselli con un cucchiaino di zucchero; ma in
questo caso mettetene poco, perchè il dolce deve sembrar naturale e non
messo ad arte.

Quando li servite levate la lattuga.

426. Piselli col prosciutto

Lasciamo agl'Inglesi il gusto di mangiare i legumi lessati senza
condimento o, al più, con un poco di burro; noi, popoli meridionali,
abbiamo bisogno che il sapore delle vivande ecciti alquanto.

In nessun altro luogo ho trovato buoni i piselli come nelle trattorie
di Roma, non tanto per l'eccellente qualità degli ortaggi di quella
città, quanto perchè colà ai piselli si dà il grato sapore del
prosciutto affumicato. Avendo con qualche prova tentato d'indovinare
come si preparino, se non ho raggiunto quella stessa bontà mi ci sono
appressato, ed ecco come:

Dividete in due parti per il lungo, secondo la quantità dei piselli,
una o due cipolle novelline e mettetele al fuoco con olio e alquanto
prosciutto grasso e magro tagliato a piccoli dadi. Fate soffriggere
finchè il prosciutto sia raggrinzito; allora gettate dentro i piselli,
conditeli con poco o punto sale e una presa di pepe; mescolate e
finiteli di cuocere col brodo, aggiungendovi un poco di burro.

Serviteli, o soli come piatto di legume, o per contorno; ma prima
gettate via tutta la cipolla.

427. Piselli colla carnesecca

I piselli vengono bene anche nella seguente maniera, ma gli antecedenti
appartengono di più alla cucina fine.

Mettete al fuoco un battutino di carnesecca, aglio, prezzemolo e olio;
conditelo con poco sale e pepe, e quando l'aglio avrà preso colore,
buttate giù i piselli. Tirato che abbiano l'unto, finite di cuocerli
con brodo o, in mancanza di questo, con acqua.

I gusci dei piselli, se sono teneri e freschi, si possono utilizzare
cotti nell'acqua e passati dallo staccio. Si ottiene così una purée,
cioè un passato che, sciolto nel brodo, aggiunge delicatezza a una
zuppa di erbaggi o ad una minestra di riso e cavolo. Si può anche
mescolarlo all'acqua del risotto coi piselli N. 75.

428. Sformato di piselli freschi

  Piselli sgranati, grammi 600.
  Prosciutto grasso e magro, grammi 50.
  Burro, grammi 30.
  Farina, grammi 20.
  Uova, N. 3.
  Parmigiano, una cucchiaiata.

Fate un battutino col prosciutto suddetto, una piccola cipolla
novellina e un pizzico di prezzemolo. Mettetelo al fuoco con olio e
quando avrà preso colore versate i piselli condendoli con sale e pepe.
Cotti che siano passatene una quarta parte e il passato unitelo a un
intriso composto col burro e la farina indicati e diluito sul fuoco con
sugo di carne o brodo. Poi mescolate ogni cosa insieme, il parmigiano
compreso, e cuocete il composto a bagno-maria in uno stampo liscio col
foglio imburrato sotto.

429. Fave fresche in stufa

Prendete baccelli di fave grosse e granite; sgranatele e sbucciatele.

Tritate fine una cipolla novellina, mettetela al fuoco con olio, e
quando comincia a rosolare, gettate nel soffritto prosciutto grasso
e magro tagliato a dadini. Dopo poco versate le fave, conditele con
pepe e poco sale e quando avranno preso il condimento, aggiungete un
grumolo o due, a seconda della quantità delle fave, di lattuga tagliata
all'ingrosso e finite di cuocerle con brodo, se occorre.

430. Pomodori ripieni

Prendete pomodori di mezzana grandezza e maturi; tagliateli in due
parti eguali, levatene i semi, conditeli con sale e pepe e riempite i
buchi formati col seguente composto, in modo che sopravanzi e faccia la
colma sulla superficie del pomodoro medesimo.

Fate un battutino con cipolla, prezzemolo e sedano, mettetelo al fuoco
con un pezzetto di burro e quando avrà preso colore, versateci un
pugnello di funghi secchi rammolliti e tritati finissimi; aggiungete un
cucchiaio di pappa col latte, condite con sale e pepe, e fate bollire
alquanto, bagnando il composto col latte, se occorre. Tolto dal fuoco
aggiungete, quando sarà tiepido, parmigiano grattato e un uovo oppure
il rosso soltanto, se è sufficiente a rendere il composto non troppo
liquido. Preparati così i pomodori, cuoceteli in una teglia fra due
fuochi con un po' di burro e olio insieme e serviteli per contorno
a un arrosto qualunque o a una bistecca in gratella. Si posson fare
più semplici con un battutino di aglio e prezzemolo mescolato con
pochissimo pangrattato, sale e pepe e conditi coll'olio quando sono
nella teglia.

Per contorno al lesso vengono eccellenti nella seguente maniera.
Prendete un tegame largo oppure una teglia, spargete sulla medesima dei
pezzettini di burro e sopra questi collocate, dalla parte della buccia,
pomodori tagliati a metà dopo averne levati i semi. Conditeli con sale,
pepe e un poco d'olio, spargete sui medesimi altri pezzettini di burro
e cuoceteli a vaso scoperto.

431. Cavolfiore colla balsamella

I cavoli tutti, siano bianchi, neri, gialli o verdi, sono figliuoli
o figliastri di Eolo, dio dei venti, e però coloro che il vento non
possono sopportare rammentino che per essi queste piante sono vere
_crocifere_, così chiamate perchè i loro fiori portano quattro petali
in forma di croce.

Levate a una grossa palla di cavolfiore le foglie e le costole
verdi, fatele un profondo taglio in croce nel gambo e cuocetela in
acqua salata. Tagliatela poscia a spicchiettini e tiratela a sapore
con burro, sale e pepe. Mettetela in un vassoio che regga al fuoco,
buttateci sopra un pizzico scarso di parmigiano, copritela tutta colla
_balsamella_ del N. 137 e rosolatene la superficie.

Servite questo cavolfiore caldo come tramesso o, meglio, accompagnato
da un umido di carne o da un pollo lessato.

432. Sauer-kraut I

Non è questo il vero _sauer-kraut_, il quale bisogna lasciar fare
ai tedeschi: è una pallida imitazione di quello, che però non riesce
sgradevole come contorno ai coteghini, agli zamponi ed anche al lesso
comune.

Prendete una palla di cavolo bianco, nettatela dalle foglie verdi
a grosse costole e tagliatela, in quattro spicchi, cominciando dal
gambo. Lavateli bene nell'acqua fresca e poi, con un coltello lungo
ed affilato, tagliateli per traverso ben sottili come fareste pei
taglierini. Ridotto il cavolo a questo modo, ponetelo in un vaso di
terra con un pizzico di sale e versategli sopra acqua bollente fino
a coprirlo. Quando sarà diaccio levatelo via strizzandolo bene, poi
rimettetelo nel vaso asciutto con un dito di aceto forte mescolato in
un bicchier d'acqua fresca. Se la palla di cavolo sarà molto grossa,
raddoppiate la dose. Lasciatelo in infusione diverse ore, tornate a
strizzarlo bene e mettetelo a cuocere nella seguente maniera.

Tritate fine una fetta proporzionata di prosciutto grasso o di
carnesecca e mettetela con un pezzetto di burro in una cazzaruola;
quando avranno soffritto un poco, gettateci il cavolo e tiratelo a
cottura con brodo di coteghino o di zampone, se questi sono insaccati
di fresco e non troppo piccanti, altrimenti servitevi di brodo. Prima
di mandarlo in tavola assaggiatelo se sta bene di aceto, il quale deve
leggermente sentirsi, e di sale.

A proposito di salumi, in qualche provincia d'Italia, avendo il popolo
preso il vizio delle abbondanti e frequenti libazioni a Bacco, si è
guasto il senso del palato; per conseguenza i pizzicagnoli dovendo
uniformarsi a un gusto pervertito, impinzano le carni porcine di
sale, di pepe e di droghe piccanti a dispetto de' buongustai che le
aggredirebbero leggiere di condimento e di sapore delicato come quelle,
ad esempio, che si manipolano, più che altrove, nel modenese.

433. Sauer-kraut II

Può servire per contorno ai coteghini e al lesso come quello del
numero precedente. Prendete una palla di cavolo cappuccio o verzotto,
tagliatelo a listarelle della larghezza di un centimetro circa
e tenetelo in molle nell'acqua fresca. Levatelo dall'acqua senza
spremerlo e pigiatelo in una cazzaruola sopra al fuoco per fargli far
l'acqua, che poi scolerete strizzandolo col mestolo. Fate un battuto
con un quarto di una grossa cipolla, un po' di carnesecca tritata fine,
e un pezzetto di burro; quando avrà preso colore versate il cavolo
anzidetto con un pezzo di carnesecca intera tramezzo, che poi leverete,
e conditelo con sale e pepe. Fatelo bollire adagio, bagnandolo con
brodo per tirarlo a cottura e per ultimo aggiungete un poco d'aceto
e un cucchiaino di zucchero, ma in modo che l'aceto si faccia appena
sentire.

434. Broccoli o talli di rape alla fiorentina

I broccoli di rapa non sono altro che le messe o i talli delle rape, le
quali soglionsi portare al mercato con qualche foglia attaccata. È un
erbaggio dei più sani, usatissimo in Toscana; ma per la sua insipidezza
e sapore amarognolo non è apprezzato in altre parti d'Italia, e nemmeno
è portato sulla mensa del povero.

Nettate i broccoli dalle foglie più dure, lessateli, spremeteli
dall'acqua e tagliateli all'ingrosso. Tritate due o tre spicchi d'aglio
o lasciateli interi, e preso che abbiano colore con olio abbondante in
padella, gettateci i broccoli, conditeli con sale e pepe, rimestateli
spesso e lasciateli soffrigger molto. Possono servirsi per contorno al
lesso o anche per mangiarli soli.

Se non vi piaccion così, lessateli e conditeli con olio e aceto. Nel
febbraio e nel marzo si mettono in vendita i talli di questa pianta che
sono teneri e delicati.

Nei paesi ove l'olio non è perfetto si può supplire col lardo; anzi, a
gusto mio, soffritti con questo sono migliori.

435. Broccoli romani

Questi broccoli, di cui a Roma si fa gran consumo, hanno le foglie di
un verde cupo e il fiore nero o paonazzo.

Nettateli dalle foglie più dure e lessateli. Tolti dall'acqua bollente
gettateli nella fredda e, dopo strizzati bene, tritateli all'ingrosso e
gettateli in padella con lardo vergine (strutto), condendoli con sale
e pepe. Tirato che abbiano tutto l'unto, annaffiateli con vino bianco
dolce, continuate a strascinarli in padella finchè l'abbiano tutto
assorbito ed evaporato, indi serviteli chè saranno lodati.

Eccovi un altro modo di cucinar questi broccoli che così, senza
lessarli, riescono migliori. Servitevi soltanto del fiore e delle
foglie più tenere; queste tagliatele all'ingrosso e il fiore a piccoli
spicchi. Mettete la padella al fuoco con olio in proporzione e uno
spicchio d'aglio tagliato a fettine per traverso. Quando l'aglio
comincia a rosolare gettate da crude in padella prima le foglie e
poi il fiore, sale e pepe per condimento, e via via che, bollendo,
si prosciugano rimestandoli sempre, andateli bagnando con un gocciolo
d'acqua calda e, quasi a cottura completa, col vino bianco. Non potendo
darvi di questo piatto le dosi precise abbiate la pazienza di far
qualche prova (ne fo tante io!) per accertarvi del suo gusto migliore.

436. Cavolo ripieno

Prendete una grossa palla di cavolo cappuccio o verzotto, nettatela
dalle foglie dure della superficie, pareggiatele il gambo e datele
mezza cottura in acqua salata. Mettetela capovolta a scolare, poi
aprite le foglie ad una ad una fino al grumolo di mezzo e sul medesimo
versate il ripieno; tirategli sopra tutte le foglie per benino,
chiudetelo tutto e fategli una legatura in croce.

Il ripieno potete farlo con vitella di latte stracottata sola, od unita
a fegatini e animelle, il tutto tritato fine. Per aggraziare e render
delicato il composto, aggiungete un poco di _balsamella_, un pizzico
di parmigiano, un rosso d'uovo e l'odore di noce moscata. Terminate
di cuocere il cavolo nel sugo del detto stracotto, aggiungendovi un
pezzetto di burro, con fuoco leggiero sotto e sopra.

Non volendo riempire il cavolo intero, si possono riempire le foglie
più larghe ad una ad una avvolgendole sopra sè stesse a guisa di tanti
rocchi.

Alla _balsamella_ può supplire una midolla di pane inzuppata nel brodo
o nel sugo.

437. Cavolo bianco per contorno

Prendete una palla di cavolo cappuccio o verzotto, tagliatela in croce
dalla parte del gambo per formarne quattro parti ed ognuna di queste
tagliatela a piccoli spicchi. Tenetelo in molle nell'acqua fresca, e
scottatelo in acqua salata e, tolto dal fuoco, scolatelo bene senza
spremerlo.

Fate un battuto di prosciutto e cipolla e mettetelo al fuoco con un
pezzo di burro. Quando la cipolla avrà preso il rosso fermatela con
un ramaiuolo di brodo, fate bollire un poco e poi passate il sugo.
In questo sugo rimettete il cavolo con un pezzetto di prosciutto,
conditelo con pepe e poco sale e fatelo bollire adagio per terminare
di cuocerlo. Levate il prosciutto e mandatelo in tavola per contorno al
lesso.

438. Cavolo nero per contorno

Levategli le costole dure, lessatelo e tritatelo fine. Se non avete
sugo di carne fate un battutino di prosciutto e cipolla, mettetelo al
fuoco con un pezzetto di burro e quando la cipolla sarà ben rosolata,
bagnatela con un gocciolo di brodo e passate il sugo formatosi. In esso
gettate il cavolo, conditelo con pepe, poco o punto sale, aggiungete
un altro pezzetto di burro e altro brodo, se occorre, e servitelo per
contorno al lesso o al coteghino.

Alcuni usano per minestra, di arrostire fette di pane grosse un dito,
di strofinarle coll'aglio, d'intingerle appena nell'acqua in cui ha
bollito il cavolo nero, ponendoci sopra il cavolo stesso, ancora caldo,
e condendolo con sale, pepe e olio. Questo, che chiamasi a Firenze
_cavolo con le fette_, è un piatto da Certosini o da infliggersi per
penitenza ad un ghiottone.

439. Finocchi colla balsamella

Prendete finocchi polputi, nettateli dalle foglie dure, tagliateli a
piccoli spicchi, lavateli e scottateli nell'acqua salata. Metteteli a
soffriggere nel burro e, quando l'avranno succhiato, tirateli a cottura
intera col latte. Assaggiateli se stanno bene a sale, poi levateli
asciutti e poneteli in un vassoio che regga al fuoco. Spolverizzateli
di parmigiano e copriteli di _balsamella_. Rosolateli col fuoco sopra e
serviteli col lesso o coll'umido.

440. Finocchi per contorno

Questa ricetta è più semplice della precedente, ed è egualmente
opportuna per contorno al lesso.

Dopo averli tagliati a spicchi e scottati nell'acqua salata,
soffriggeteli nel burro, tirateli a cottura col brodo, legateli con un
pizzico di farina e quando li levate, date loro sapore con un poco di
parmigiano.

441. Patate alla sautè

Ciò vuol dire, in buono italiano, patate rosolate nel burro. Sbucciate
le patate crude e tagliatele a fette sottili che porrete al fuoco in
una teglia col burro, condendole con sale e pepe. Si addice molto
il metterle sotto la bistecca quando questa si manda in tavola. Si
possono anche friggere in padella coll'olio nella seguente maniera. Se
sono patate novelline non occorre sbucciarle; basta strofinarle con
un canovaccio ruvido. Tagliatele a fettine sottilissime e lasciatele
nell'acqua fresca per un'ora circa; poi asciugatele bene fra le pieghe
di un canovaccio e infarinatele. Avvertite di non arrostirle troppo e
salatele dopo cotte.

442. Patate tartufate

Tagliate a fette sottili delle patate già mezzo lessate e ponetele a
suoli in una tegliettina, intramezzate da tartufi, anch'essi a fette
sottili, e da parmigiano grattato. Aggiungete qualche pezzetto di
burro, sale e pepe, e quando cominciano a grillettare, annaffiatele con
brodo o con sugo di carne. Prima di ritirarle dal fuoco strizzate sulle
medesime un po' d'agro di limone e servitele calde.

443. Passato di patate

Ormai in Italia se non si parla barbaro, trattandosi specialmente di
mode e di cucina, nessuno v'intende; quindi per esser capito bisognerà
ch'io chiami questo piatto di contorno non passato di...; ma _purée_
di... o più barbaramente ancora patate _mâchées_.

  Patate belle, grosse, farinacee, grammi 500.
  Burro, grammi 50.
  Latte buono, o panna, mezzo bicchiere.
  Sale, quanto basta.

Lessate le patate, sbucciatele e, calde bollenti, passatele per
istaccio. Poi mettetele al fuoco in una cazzaruola coi suddetti
ingredienti, lavorandole molto col mestolo onde si affinino. Si conosce
se le patate son cotte bucandole con uno stecco appuntato che deve
passare da parte a parte liberamente.

444. Insalata di patate

Benchè si tratti di patate vi dico che questo piatto, nella sua
modestia, è degno di essere elogiato, ma non è per tutti gli stomachi.

Lessate grammi 500 di patate o cuocetele a vapore, sbucciatele calde,
tagliatele a fette sottili e mettetele in un'insalatiera. Prendete:

  Capperi sotto aceto, grammi 30.
  Peperoni sotto aceto, N. 2.
  Cetriolini sotto aceto, N. 5.
  Cipolline sotto aceto, N. 4.
  Acciughe salate e pulite, N. 4.
  Una costola di sedano lunga un palmo.
  Un pizzico di basilico;

e tutte queste cose insieme tritatele minutissime e mettetele in una
scodella.

Prendete due uova sode, tritatele egualmente, poi stiacciatele con la
lama di un coltello ed unitele al detto battuto.

Conditelo con olio a buona misura, poco aceto, sale e pepe e, mescolato
ben bene, servitevi di questa poltiglia, divenuta quasi liquida, per
condir le patate, alle quali potete aggiungere, se vi piace, l'odore
del regamo.

Questa dose può bastare per sei o sette persone ed è un piatto che può
conservarsi anche per diversi giorni.

445. Tortino di zucchini

Tagliate gli zucchini a tocchetti grossi poco più delle nocciuole,
rosolateli nel burro e conditeli con sale e pepe. Poi versateli in un
vassoio che regga al fuoco, spolverizzateli leggermente di parmigiano
in cui avrete mescolato una presa di noce moscata e copriteli di una
_balsamella_ sodettina. Rosolate alquanto la superficie col coperchio
del forno da campagna e serviteli per tramesso o in compagnia del lesso
o di un umido di carne.

446. Tortino di patate I

Questo piatto, come quello del N. 443, può servire per tramesso o solo
o in compagnia di coteghini e zamponi.

  Patate belle, grosse, farinacee, grammi 500.
  Burro, grammi 50.
  Latte buono, o panna, mezzo bicchiere.
  Parmigiano grattato, due cucchiaiate.
  Uova, N. 2.
  Sale, quanto basta.

Eseguita che avrete la stessa fattura del N. 443, lasciatele diacciare
ed aggiungete il parmigiano e le uova.

Prendete un piatto di rame da pasticcio o una teglia proporzionata,
ungetela col burro, spolverizzatela di pangrattato fine e versatevi il
composto dopo averlo ben mescolato. Dategli la forma di una schiacciata
alta un dito o un dito e mezzo e ponetelo sotto il forno da campagna
per rosolarlo. Servitelo caldo dalla parte sotto stante o superiore,
dove è più appariscente. Invece di un tortino grande potete farne
molti dei piccoli, od anche, per dar loro una forma elegante, porre il
composto negli stampini.

447. Tortino di patate II

Il tortino di patate fatto nel seguente modo, mi sembra che venga
meglio del precedente.

  Patate, grammi 500.
  Burro, grattami 50.
  Farina, grammi 30.
  Uova, N. 2.
  Parmigiano, due cucchiaiate.
  Latte, quanto basta.
  Sale, quanto basta.

Fate una _balsamella_ con la detta farina, con la metà del burro e
il latte che occorre. Versate nella medesima le patate già cotte e
passate. Lavoratele sopra al fuoco versando il burro rimanente, il sale
e tanto altro latte che basti a farne una pasta non troppo morbida.
Diaccia, aggiungete il resto e rosolate il composto come il precedente.

448. Spinaci per contorno

Lo spinacio è un erbaggio salubre, rinfrescante, emolliente, alquanto
lassativo e di facile digestione quando è tritato. Dopo averli lessati
e tritati fini colla lunetta si possono cucinare gli spinaci in questi
diversi modi:

1º. Con solo burro, sale e pepe, aggiungendo un poco di sugo di carne,
se lo avete, o qualche cucchiaiata di brodo od anche di panna.

2º. Con un piccolissimo soffritto di cipolla tritata fine e tirato col
burro.

3º. Con solo burro, sale e pepe come i primi, aggiungendo un pizzico di
parmigiano.

4º. Con burro, un gocciolo d'olio appena e sugo di pomodoro o conserva.

449. Spinaci di magro all'uso di Romagna

Lessateli con la sola acqua che grondano dall'averli tenuti in molle,
spremeteli bene e metteteli in umido con un soffritto di olio, aglio,
prezzemolo, sale e pepe, lasciandoli interi ed aggraziandoli con una
presa di zucchero e alcuni chicchi d'uva secca a cui siano stati tolti
gli acini.

450. Sparagi

Per dare agli sparagi aspetto più bello, prima di cuocerli, raschiate
con un coltello la parte bianca e pareggiate l'estremità del gambo;
poi legateli con uno spago in mazzi non troppo grossi, e perchè restino
verdi, salate l'acqua, immergendoli quando bolle forte e facendo vento
onde il bollore riprenda subito. La cottura è giusta allorchè gli
sparagi cominciano a piegare il capo; ma accertatevi meglio colle dita
se cedono a una giusta pressione, essendo bene che sieno piuttosto poco
che troppo cotti. Quando li levate, gettateli nell'acqua fresca, ma poi
toglieteli subito per servirli caldi come i più li desiderano.

Questo erbaggio, prezioso non solo per le sue qualità diuretiche e
digestive, ma anche per l'alto prezzo a cui si vende, lessato che sia
si può preparare in diverse maniere, ma la più semplice e la migliore è
quella comune di condirli con olio finissimo e aceto o agro di limone.
Nonostante, per variare, eccovi altri modi di prepararli, dopo averli
lessati a metà. Metteteli interi a soffriggere alquanto con la parte
verde nel burro e, dopo averli conditi con sale, pepe e un pizzico
assai scarso di parmigiano, levateli versandoci sopra il burro quando
avrà preso il rosso. Oppure, dividete la parte verde dalla bianca e,
prendendo un piatto che regga al fuoco, disponeteli in questa guisa:
spolverizzatene il fondo con parmigiano grattato e distendeteci sopra
le punte degli sparagi le une accosto alle altre, conditele con sale,
pepe, parmigiano e pezzetti di burro; fate un altro suolo di sparagi
e conditeli al modo istesso proseguendo finchè ne avrete; ma andate
scarsi a condimento onde non riescano nauseanti. Gli strati degli
sparagi incrociateli come un fitto graticolato, metteteli sotto a un
coperchio col fuoco sopra per scioglierne il condimento, e serviteli
caldi. Se avete sugo di carne, lessateli a metà e tirateli a cottura
con quello, aggiungendo un poco di burro e una leggiera fioritura di
parmigiano.

In un fritto misto potete anche servirvi delle punte verdi degli
sparagi avvolgendole nella pastella del N. 156.

Altri e diversi modi di prepararli vengono indicati nei libri di
cucina; ma il più sovente riescono intrugli non graditi dai buongustai.
Nonostante v'indico la salsa del N. 124, che può piacere, se è mandata
calda in tavola in una salsiera a parte, per condire con essa tanto gli
sparagi quanto i carciofi tagliati in quarti e lessati.

Il cattivo odore prodotto dagli sparagi si può convertire in grato
olezzo di viola mammola, versando nel vaso da notte alcune gocce di
trementina.

451. Sformato di zucchini passati

  Zucchini, grammi 600.
  Parmigiano, grammi 40.
  Uova, N. 4.

Fate un battuto con un quarto di cipolla, sedano, carota e prezzemolo.
Mettetelo al fuoco con olio e quando avrà preso colore versate gli
zucchini tagliati a tocchetti conditi con sale e pepe. Allorchè saranno
rosolati tirateli a cottura con acqua, passateli asciutti dallo staccio
ed aggiungete il parmigiano e le uova.

Fate una _balsamella_ con grammi 60 di burro, due cucchiaiate di farina
e 4 decilitri di latte. Mescolate ogni cosa insieme e, servendovi di
uno stampo liscio e bucato, cuocetelo a bagno-maria. Sformatelo caldo,
riempite il vuoto con un umido delicato e servitelo.

Questa dose potrà bastare per otto o dieci persone.

452. Sformato di funghi

Tutte le qualità di funghi possono fare al caso; ma io ritengo che
i porcini sieno da preferirsi, esclusi però i grossissimi. Nettateli
bene dalla terra e lavateli, poi tritateli minuti alla grossezza di un
cece o anche meno. Metteteli al fuoco con burro, sale e pepe e quando
avranno soffritto alquanto, tirateli a cottura con sugo di carne.
Ritirati dal fuoco, legateli con _balsamella_, uova e parmigiano e
assodate il composto a bagno-maria.

Grammi 600 di funghi in natura con cinque uova faranno uno sformato
bastante per dieci persone.

Servitelo caldo e per tramesso.

453. Cavolo verzotto per contorno

Lessatelo a metà, strizzatelo dall'acqua, tritatelo colla lunetta,
mettetelo al fuoco con burro e latte per tirarlo a cottura e salatelo.
Quando sarà ben cotto unitegli della _balsamella_ piuttosto soda; fate
che s'incorpori bene sul fuoco col cavolo e aggiungete parmigiano
grattato. Assaggiatelo per sentire se ha sapore e se è giusto di
condimenti e servitelo per contorno al lesso o a un umido di carne;
vedrete che piacerà molto per la sua delicatezza.

454. Insalata russa

La così detta insalata russa, ora di moda nei pranzi, conservatone
il carattere fondamentale, i cuochi la intrugliano a loro piacere. La
presente, fatta nella mia cucina, nella sua complicazione, è una delle
più semplici.

  Insalata, grammi 120.
  Barbabietole, grammi 100.
  Fagiuolini in erba, grammi 70.
  Patate, grammi 50.
  Carote, grammi 20.
  Capperi sotto aceto, grammi 20.
  Cetriolini sotto aceto, grammi 20.
  Acciughe salate, N. 3.
  Uova sode, N. 2.

L'insalata, che può essere di due o tre qualità, come sarebbe insalata
romana (_lattugoni_), radicchio, lattuga, tagliatela a striscioline. Le
barbabietole, i fagiuolini, le patate e le carote pesatele dopo lessate
e tagliatele a piccoli dadi grossi meno di un cece e così pure le
chiare e un rosso delle due uova assodate. I capperi lasciateli interi
e i cetriolini tagliateli alla grossezza dei medesimi. Le acciughe,
pulite e toltane la spina, tagliatele a pezzettini, e fatto tutto
questo mescolate ogni cosa insieme.

Ora preparate una maionese (vedi N. 126) con due rossi crudi e quello
sodo rimasto e 2 decilitri di olio sopraffine. Quando sarà montata
aggiungete l'agro di un limone, conditela con sale e pepe e versatela
nel detto miscuglio rimestando bene onde lo investa tutto.

Sciogliete al fuoco tre fogli di colla di pesce in due dita, di
bicchiere, d'acqua dopo di averla tenuta in molle qualche ora e,
sciolta che sia, versatene quanto è grosso un soldo sul fondo di uno
stampo liscio e il resto mescolatelo nel composto che poi verserete
nel detto stampo per metterlo in ghiaccio. Per isformarla facilmente,
bagnate lo stampo con acqua calda e se volete darle un'apparenza più
bella ed elegante, quando nello stampo avrete versato lo strato sottile
di colla di pesce, prima d'aggiungere il composto ci potrete fare sopra
un ornato a diversi colori coll'erbaggio, le chiare e il rosso delle
uova sode sopraccennate.

Questa dose potrà bastare per otto o dieci persone.


PIATTI DI PESCE

QUALITÀ E STAGIONE DEI PESCI

Tra i pesci comuni, i più fini sono: lo storione, il dentice,
l'ombrina, il ragno, la sogliola, il rombo, il pesce San Pietro,
l'orata, la triglia di scoglio, la trota d'acqua dolce; ottimi tutto
l'anno, ma la sogliola e il rombo specialmente d'inverno.

Le stagioni per gli altri pesci più conosciuti sono: pel nasello,
l'anguilla e i totani, tutto l'anno; ma l'anguilla è più adatta
l'inverno e i totani sono migliori l'estate.

Pel muggine grosso di mare, il luglio e l'agosto; pel muggine piccolo
(_cefalo_), l'ottobre e il novembre, ed anche tutto l'inverno. Pei
ghiozzi, frittura e seppie, il marzo, l'aprile e il maggio. Pei polpi,
l'ottobre. Per le sarde e le acciughe, tutto l'inverno fino all'aprile.
Per le triglie (_barboni_), il settembre e l'ottobre. Pel tonno,
dal marzo all'ottobre. Per lo sgombro, la primavera, specialmente il
maggio; questo pesce, per la sua carne dura e tigliosa, si usa cuocerlo
in umido; volendolo fare in gratella sarà bene metterlo al fuoco
sopra un foglio grosso di carta unto e condirlo con olio, sale, pepe e
qualche foglia di ramerino.

Tra i crostacei, uno de' più stimati è l'arigusta, o aragosta, buona
tutto l'anno, ma meglio in primavera, e tra le conchiglie, l'ostrica,
la quale ne' luoghi di ostricultura si raccoglie dall'ottobre
all'aprile.

Il pesce, se è fresco, ha l'occhio vivace e lucido; lo ha pallido ed
appannato se non è fresco. Un altro indizio della sua freschezza è il
colore rosso delle branchie; ma queste potendo essere state colorite ad
arte col sangue, toccatele con un dito e portatevelo al naso: l'odore
vi farà la spia. Un altro carattere del pesce fresco è la sodezza delle
carni, perchè se sta molto nel ghiaccio diventa frollo e morbido al
tatto.

I marinai dicono che, i crostacei e i ricci di mare, sono più pieni
pescati durante il chiaro di luna.

455. Cacciucco I

Cacciucco! Lasciatemi far due chiacchiere su questa parola la quale
forse non è intesa che in Toscana e sulle spiagge del Mediterraneo, per
la ragione che ne' paesi che costeggiano l'Adriatico è sostituita dalla
voce brodetto. A Firenze, invece, il brodetto è una minestra che s'usa
per Pasqua d'uova, cioè una zuppa di pane in brodo, legata con uova
frullate e agro di limone. La confusione di questi e simili termini fra
provincia e provincia, in Italia, è tale che poco manca a formare una
seconda Babele.

Dopo l'unità della patria mi sembrava logica conseguenza il pensare
all'unità della lingua parlata, che pochi curano e molti osteggiano,
forse per un falso amor proprio e forse anche per la lunga e inveterata
consuetudine ai propri dialetti.

Tornando al cacciucco, dirò che questo, naturalmente, è un piatto in
uso più che altrove nei porti di mare, ove il pesce si trova fresco
e delle specie occorrente al bisogno. Ogni pescivendolo è in grado
di indicarvi le qualità che meglio si addicono a un buon cacciucco;
ma buono quanto si voglia, è sempre un cibo assai grave e bisogna
guardarsi dal farne una scorpacciata.

Per grammi 700 di pesce, trinciate fine mezza cipolla e mettetela a
soffriggere con olio, prezzemolo e due spicchi d'aglio intero. Appena
che la cipolla avrà preso colore, aggiungete grammi 300 di pomodori
a pezzi, o conserva, e condite con sale e pepe. Cotti che siano i
pomodori, versate sui medesimi un dito d'aceto se è forte, e due
se è debole, diluito in un buon bicchier d'acqua. Lasciate bollire
ancora per qualche minuto, poi gettate via l'aglio e passate il resto
spremendo bene. Rimettete al fuoco il succo passato, insieme col
pesce che avrete in pronto, come sarebbero, parlando dei più comuni,
sogliole, triglie, pesce cappone, palombo, ghiozzi, _canocchie_, che in
Toscana chiamansi _cicale_, ed altre varietà della stagione, lasciando
interi i pesci piccoli e tagliando a pezzi i grossi. Assaggiate se
sta bene il condimento; ma in ogni caso non sarà male aggiungere un
po' d'olio tenendosi piuttosto scarsi nel soffritto. Giunto il pesce a
cottura e fatto il cacciucco, si usa portarlo in tavola in due vassoi
separati; in uno il pesce asciutto, nell'altro tante fette di pane,
grosse un dito, quante ne può intingere il succo che resta, ma prima
asciugatele al fuoco senza arrostirle.

456. Cacciucco II

Questo cacciucco, imparato a Viareggio, è assai meno gustoso
dell'antecedente, ma più leggiero e più digeribile.

Per la stessa quantità di pesce pestate in un mortaio tre grossi
spicchi d'aglio e dello zenzero fresco, oppure secco, per ridurlo in
polvere. Per zenzero colà s'intende il peperone rosso piccante, quindi
va escluso il pepe. Mettete questo composto al fuoco in un tegame
o pentola di terra con olio in proporzione e quando avrà soffritto
versateci un bicchiere di liquido composto di un terzo di vino bianco
asciutto oppure rosso e il resto acqua. Collocateci il pesce, salatelo
e poco dopo sugo di pomodoro o conserva sciolta in un gocciolo d'acqua.
Fate bollire a fuoco ardente tenendo sempre il vaso coperto, non
toccate mai il pesce per non romperlo, e lo troverete cotto in pochi
minuti.

Servitelo come il precedente, con fette di pane a parte che
asciugherete prima al fuoco senza arrostirle.

Se il pesce, prima di cuocerlo, resta crudo per diverse ore, si
conserva meglio salandolo; ma allora è bene di lavarlo avanti di
metterlo al fuoco.

457. Pesce al piatto

Ritengo che il pesce, per essere alimento poco nutritivo, sia
più igienico usarlo promiscuamente alla carne anzichè cibarsi
esclusivamente di esso ne' giorni magri, ammenochè non vi sentiate
il bisogno di equilibrare il corpo per ripienezza di cibi troppo
succolenti. Di più il pesce, in ispecie i così detti frutti di mare
e i crostacei, per la quantità notevole d'idrogeno e di fosforo che
contengono, sono eccitanti e non sarebbero indicati per chi vuol vivere
in continenza.

Meglio è il servirsi per questo piatto di qualità diverse di pesce
minuto; ma si può cucinare nella stessa maniera anche il pesce a taglio
in fette sottili. Quando io l'ho fatto di sogliole e triglie, ho diviso
le prime in tre parti. Dopo che avrete nettato, lavato e asciugato il
pesce, ponetelo in un vaso di metallo o di porcellana che regga al
fuoco e conditelo con un battuto d'aglio e prezzemolo, sale e pepe,
olio, agro di limone e vino bianco buono.

Ponete in fondo metà del battuto con un po' d'olio, distendetegli sopra
il pesce, e poi, versando dell'altro olio e il resto degli ingredienti,
fate che il pesce vi sguazzi entro. Cuocetelo con fuoco sotto e sopra;
se il vassoio è di porcellana posatelo sulla cinigia.

Non è piatto difficile a farsi e però vi consiglio di provarlo,
persuaso che ve ne troverete contenti.

458. Pesce marinato

Sono parecchie le specie de' pesci che si possono marinare; ma io
preferisco le sogliole e le anguille grosse. Se trattasi di sogliole
friggetele prima nell'olio e salatele; se di anguilla tagliatela a
pezzi lunghi circa mezzo dito e, senza spellarli, cuoceteli in gratella
o allo spiedo. Quando hanno gettato il grasso conditeli con sale e
pepe.

Prendete una cazzaruola e in essa versate, in proporzione del pesce,
aceto, sapa (che qui ci sta come il cacio su' maccheroni), foglie di
salvia intere, pinoli interi, uva passolina, qualche spicchio d'aglio
tagliato in due per traverso e del candito a pezzettini. Mancandovi
la sapa supplite collo zucchero e assaggiate per correggere il sapore
dell'aceto, se fosse troppo forte. Fate che questo composto alzi il
bollore e poi versatelo sul pesce che avrete collocato in un tegame di
terra, disteso in modo che il liquido lo investa da tutte le parti.
Fategli spiccare un'altra volta il bollore col pesce dentro, poi
coprite il vaso e riponetelo.

Quando lo servite in tavola prendetene quella quantità che vi abbisogna
con un poco dei suo intinto, unendovi anche porzione degli ingredienti
che vi sono. Se col tempo il pesce prosciugasse, rinfrescatelo con un
altro poco di marinato. Anche l'anguilla _scorpionata_ che è messa in
commercio, potete prepararla in questa maniera.

459. Pesce lesso

Non sarà male avvertire che si usa cuocere il pesce lesso nella
seguente maniera: si mette l'acqua occorrente, non però in molta
quantità, al fuoco; si sala e prima di gettarvi il pesce si fa bollire
per circa un quarto d'ora coi seguenti odori: un quarto o mezza
cipolla, a seconda della quantità del pesce, steccata con due chiodi di
garofani, pezzi di sedano e di carota, prezzemolo e due o tre fettine
di limone; oppure (come alcuni credono meglio) si mette al fuoco con
acqua diaccia e con gli odori indicati e, dopo cotto, si lascia in
caldo nel suo brodo fino all'ora di servirlo. Con le fettine di limone
strofinatelo prima tutto da crudo, che così rimane con la pelle più
unita.

Il punto della cottura si conosce dagli occhi che schizzano fuori,
dalla pelle che si distacca toccandola e dalla tenerezza che acquista
il pesce bollendo. Mandatelo caldo in tavola, non del tutto asciutto
dall'acqua in cui è stato cotto, e se desiderate vi faccia miglior
figura, copritelo di prezzemolo naturale e collocatelo in mezzo a un
contorno misto di barbabietole cotte nell'acqua se piccole, o in forno
se grosse, e di patate lesse, tanto le une che le altre tagliate a
fette sottilissime perchè prendano meglio il condimento; unite, infine,
qualche spicchio di uova sode.

Non facendogli il contorno potete servirlo con le salse dei numeri 128,
129, 130, 132, 133 e 134.

Si può anche mandare in tavola il pesce lesso decorato nella seguente
maniera che farà di sè bella mostra. Tagliato a pezzetti e colmatone
un vassoio, intonacarlo tutto di maionese N. 126 e questa ornarla a
disegno con filetti di acciughe salate e di capperi interi.

460. Pesce col pangrattato

Questo piatto, che può servire anche di tramesso, si fa specialmente
quando rimane del pesce lessato di qualità fine. Tagliatelo a
pezzetti, nettatelo bene dalle spine e dalle lische, poi ponetelo nella
_balsamella_ N. 137 e dategli sapore con sale quanto basta, parmigiano
grattato e tartufi tagliati fini. Mancandovi questi ultimi, servitevi
di un pizzico di funghi secchi rammolliti. Poi prendete un vassoio che
regga al fuoco, ungetelo con burro e spolverizzatelo di pangrattato;
versateci il composto e copritelo con un sottile strato pure di
pangrattato. Per ultimo mettete sul mezzo del colmo un pezzetto di
burro, rosolatelo al forno da campagna e servitelo caldo.

461. Pesce a taglio in umido

Il pesce a taglio di cui potete servirvi per questo piatto di ottimo
gusto, può essere il tonno, l'ombrina, il dentice o il ragno, chiamato
impropriamente _bronzino_ lungo le coste dell'Adriatico. Qualunque sia
prendetene un pezzo di circa grammi 600 che potrà bastare per cinque
persone.

Levategli le scaglie e, lavato ed asciugato, infarinatelo tutto e
mettetelo a rosolare con poco olio. Levatelo asciutto, gettate via il
poco olio rimasto e pulite la cazzaruola. Fate un battuto, tritato
molto minuto, con mezza cipolla di mediocre grandezza, un pezzo di
sedano bianco lungo un palmo e un buon pizzico di prezzemolo; mettetelo
al fuoco con olio a sufficienza e conditelo con sale, pepe e un chiodo
di garofano intero. Quando avrà preso colore fermatelo con molto sugo
di pomodoro o conserva sciolta nell'acqua. Lasciatelo bollire un poco e
poi collocateci il pesce per finirne la cottura, voltandolo spesso, ma
vi prevengo di servirlo con molto del suo denso intinto onde vi sguazzi
dentro.

462. Pesce squadro in umido

Il pesce squadro o pesce angelo (_Rhina Squatina_) è affine alle razze
per avere il corpo depresso. La sua pelle, aspra e resistente, serve
per pulimentare il legno e l'avorio e per foderare astucci, guaine
di coltelli o di spade e cose simili. La sua carne è ordinaria, ma
trattata nella seguente maniera riesce un piatto da famiglia non solo
mangiabile, ma più che discretamente buono e di poca spesa, perchè
trovasi comune da noi.

Componete un battuto, tritato fine, con un buon pizzico di prezzemolo,
mezza carota, un pezzo di sedano, mezzo spicchio d'aglio e, se il
pesce fosse grammi 600 circa, cipolla quanto una grossa noce. Ponete
il battuto al fuoco con olio in proporzione e quando sarà rosolato
fermatelo con sugo di pomodoro o conserva sciolta in un mezzo bicchiere
d'acqua. Conditelo con sale e pepe e collocateci sopra il pezzo del
pesce che preferibilmente dev'essere dalla parte della coda, la quale
è molto grossa. Cuocetelo adagio e quando sarà giunto a due terzi
di cottura aggiungete, per legare la salsa e per dargli un gusto più
delicato, un pezzetto di burro bene impiastricciato di farina e finite
di cuocerlo.

463. Nasello alla palermitana

Prendete un nasello (merluzzo) del peso di grammi 500 a 600, tosategli
tutte le pinne, eccetto quella della coda, lasciandogli la testa.
Sparatelo lungo il ventre per levargli le interiora e la spina,
spianatelo e conditelo con poco sale e pepe. Voltatelo dalla parte
della schiena, ungetelo con olio, conditelo con sale e pepe, panatelo,
poi collocatelo supino con due cucchiaiate d'olio sopra un vassoio che
regga al fuoco o sopra una teglia.

Prendete tre grosse acciughe salate, o quattro, se sono piccole,
nettatele dalle scaglie e dalle spine, tritatele e mettetele al fuoco
con due cucchiaiate d'olio per disfarle, badando che non bollano. Con
questa salsa spalmate il pesce nella parte di sopra, cioè sulla pancia
e copritela tutta di pangrattato spargendovi sopra qualche foglia
di ramerino, piacendovi. Cuocetelo fra due fuochi e fategli fare la
crosticina, ma badate non risecchisca troppo, anzi perciò spargetegli
sopra dell'altro olio e prima di levarlo strizzategli sopra un grosso
mezzo limone. Credo potrà bastare per quattro o cinque persone se io
servite in tavola contornato da crostini di caviale o di acciughe e
burro.

464. Rotelle di palombo in salsa

Il palombo (_Mustelus_) è un pesce della famiglia degli squali ossia
de' pescicani, e perciò in alcuni paesi il palombo si chiama pescecane.
Questa spiegazione serva per chi non sapesse cosa è il palombo, il
quale prende grandi dimensioni e la sua carne è forse la migliore tra i
pesci del sott'ordine dei selachi cui appartiene.

Prendete rotelle di palombo grosse mezzo dito; se le lavate,
asciugatele dopo in un canovaccio, spellatele con un coltello che
tagli bene, conditele con sale e pepe e tenetele per diverse ore in
infusione nell'uovo frullato. Friggetele nell'olio, ma prima copritele
di pangrattato rituffandole per due volte nell'uovo.

Ora fate la salsa componendola nella seguente maniera:

Prendete una teglia o un tegame largo ove possano star distese e nel
medesimo ponete olio in proporzione, un pezzetto di burro intriso
bene nella farina, la quale serve per legare la salsa, un pizzico
di prezzemolo tritato, sugo di pomodoro, oppure conserva diluita
coll'acqua e una presa di sale e pepe. Quando questa salsa avrà
soffritto un poco sul fuoco, mettete nella medesima le rotelle di
palombo, fritte, voltatele dalle due parti ed aggiungete acqua onde
la salsa riesca liquida. Levatele dal fuoco, spargete sulle medesime
un poco di parmigiano grattato e mandatele in tavola ove saranno molto
lodate.

465. Sogliole in gratella

Quando le sogliole (_Solea vulgaris_) sono grosse, meglio è cuocerle
in gratella e condirle col lardo invece dell'olio; acquistano in questo
modo un gusto più grato.

Sbuzzatele, raschiatene le scaglie, lavatele e poi asciugatele bene.
Dopo spalmatele leggermente di lardo vergine diaccio e che non sappia
di rancido; conditele con sale e pepe ed involtatele nel pangrattato.
Sciogliete in un tegamino un altro poco di lardo ed ungetele con una
penna anche quando le rivoltate sulla gratella.

Le sogliole da friggere quando sono grosse, si possono spellare da
ambedue le parti o anche solo dalla parte scura, infarinandole e
tenendole nell'uovo per qualche ora, prima di gettarle in padella.

Una singolarità di questo pesce, meritevole di essere menzionata, è che
esso nasce, come tutti gli animali bene architettati, con un occhio a
destra ed uno a sinistra; ma a un certo periodo della sua vita l'occhio
che era nella parte bianca, cioè a sinistra, si trasporta a destra e si
fissa come quell'altro nella parte scura. Le sogliole e i rombi nuotano
collocati sul lato cieco. Alla sogliola, per la bontà e delicatezza
della sua carne, i Francesi danno il titolo di _pernice di mare_; è un
pesce facile a digerirsi, regge più di tanti altri alla putrefazione
e non perde stagione. Si trova abbondante nell'Adriatico ove viene
pescato di nottetempo con grandi reti a sacco, fortemente piombate alla
bocca, le quali raschiando il fondo del mare sollevano il pesce insieme
colla sabbia e col fango in cui giace.

Il rombo, la cui carne è poco dissimile da quella della sogliola ed
anche più delicata, è chiamato _fagiano di mare_.

466. Filetti di sogliole col vino

Prendete sogliole che non sieno meno di grammi 150 ciascuna, levate
loro la testa e spellatele. Poi con un coltello che tagli bene separate
dalle spine la carne per ottenere quattro lunghi filetti per ogni
sogliola od anche otto se le sogliole fossero molto grosse. Con la
costola del coltello batteteli leggermente e con la lama del medesimo
spianateli per renderli sottili e così conciati lasciateli per diverse
ore nell'uovo frullato condito con sale e pepe. involtateli poi nel
pangrattato e friggeteli nell'olio. Dopo versate in un tegame o in una
teglia, ove possano star distesi, un gocciolo di quell'olio rimasto
nella padella e un pezzetto di burro, disponeteci sopra i filetti,
conditeli ancora un poco con sale e pepe e quando avranno soffritto
alquanto, bagnateli col vino bianco asciutto, fate bollire per cinque
minuti insieme con un poco di prezzemolo tritato e serviteli con la
salsa che hanno, spargendoci sopra un pizzico di parmigiano. È un
piatto di molta comparita. Servitelo con spicchi di limone. Anche i
naselli si possono cucinare nella stessa maniera.

La parola _asciutto_ applicata al vino, in questo caso è di rigore
perchè altrimenti la pietanza saprebbe troppo di dolce. Una sogliola di
comune grandezza può servire per una persona.

467. Contorno di filetti di sogliole a un fritto dello stesso pesce

Prendete un paio di sogliole mezzane oppure una sola, staccatene i
filetti dopo averle spellate, che saranno quattro, e tagliateli per
traverso a listarelle fini come fiammiferi. Se li tagliate in isbieco
li otterrete alquanto più lunghi e sarà meglio. Metteteli in una
scodella col sugo di un limone o più se occorre, e lasciateli così
marinare per due o tre ore il che li farà irrigidire, chè altrimenti
riuscirebbero mosci. Poco prima di servire in tavola asciugateli con
un canovaccio, immergeteli nel latte, infarinateli, cercate che non
facciano gomitolo e friggeteli nell'olio; poi salateli leggermente.

468. Triglie col prosciutto

Non è sempre vero il proverbio: _Muto come un pesce_, perchè la
triglia, l'ombrina e qualche altro, emettono suoni speciali che
derivano dalle oscillazioni di appositi muscoli, rafforzate da quelle
dell'aria contenuta nella vescica natatoria.

Le triglie più grosse e saporose sono quelle di scoglio; ma per
cucinarle in questa maniera, possono servire triglie di mezzana
grandezza che nella regione adriatica chiamansi _rossioli_ o _barboni_.
Dopo averle nettate e lavate asciugatele bene con un canovaccio e poi
ponetele in una scodella da tavola e conditele con sale, pepe, olio
e agro di limone. Lasciatele così per qualche ora e quando sarete
per cuocerle, tagliate tante fettine sottili di prosciutto grasso e
magro larghe come le triglie e in quantità uguale al numero di esse.
Prendete un vassoio o un tegame di metallo, spargete in fondo al
medesimo qualche foglia di salvia intera, involtate bene le triglie nel
pangrattato e disponetele in questa guisa: addossatele insieme ritte
e frapponete le fettine di prosciutto fra l'una e l'altra, spargendovi
sopra altre foglie di salvia.

Per ultimo versate sopra le medesime il condimento rimasto e cuocetele
fra due fuochi. Se volete che questo piatto riesca più signorile,
levate la spina alle triglie da crude aprendole dalla parte davanti,
richiudendole poscia.

469. Triglie in gratella alla marinara

Dopo averne estratto l'intestino, con la punta di un coltello, dalle
branchie, lavatele ed asciugatele e nel posto dov'era l'intestino
collocate un pezzetto d'aglio. Conditele con sale, pepe, olio, foglie
di ramerino e lasciatele così condite. Quando sarete per cuocerle
involtatele nel pangrattato ed ungetele col condimento allorchè saranno
sul fuoco. Oppure, dopo averle nettate, lavate ed asciugate, conditele
con poco sale e pepe e cuocetele così naturali a fuoco ardente.
Collocate poi sul vassoio, conditele solo allora con olio, un altro po'
di sale e pepe.

Servitele con spicchi di limone.

470. Triglie di scoglio in gratella

Questo bellissimo pesce di color rosso vivace, che raggiunge il peso
di 500 a 600 grammi, eccellente al gusto, si suole cuocere in gratella
nella seguente maniera:

Conditelo con olio, sale e pepe, cuocetelo a fuoco ardente e quando lo
levate spalmatelo così a bollore con un composto di burro, prezzemolo
trito e agro di limone preparato avanti. Trattamento questo che può
servire anche per altri pesci grossi cotti in gratella.

Gli antichi Romani stimavano il pesce più delizioso della carne e le
specie che maggiormente apprezzavano erano: lo storione, il ragno,
la lampreda, la triglia di scoglio e il nasello pescato nel mar della
Siria senza annoverar le murene che alimentavano in modo grandioso in
appositi vivai e che nutrivano anche con la carne dei loro schiavi.

Vedio Pollione, noto nella storia per la sua ricchezza e per la sua
crudeltà, mentre cenava con Augusto comandò fosse gettato nel vivaio,
alle murene, uno sventurato servo che aveva rotto disavvedutamente
un bicchiere di cristallo. Augusto, ai cui piedi cadde lo schiavo,
invocando la sua intercessione, potè salvarlo a stento con un ingegnoso
suo strattagemma.

Le triglie grosse di scoglio, che raggiungevano il peso non mica
di soli grammi 500 a 600, come dico più sopra, ma perfino di 4 a 6
libbre, erano stimate assai e pagate a prezzi altissimi, favolosi.
La mollezza dei costumi e la golosità avendo nei Romani raffinato il
senso del gusto, studiavansi di appagarlo con le vivande più delicate e
perciò avevano inventata una certa salsa chiamata gareleo nella quale
disfacevano e stemperavano la coratella di questo grosso pesce per
intingervi la carne del medesimo.

471. Triglie alla livornese

Fate un battutino con aglio, prezzemolo e un pezzo di sedano; mettetelo
al fuoco con olio a buona misura e quando l'aglio avrà preso colore,
unitevi pomodori a pezzi e condite con sale e pepe. Lasciate che i
pomodori cuociano bene, rimestateli spesso e passatene il sugo. In
questo sugo collocate le triglie e cuocetele. Se sono piccole non
hanno bisogno d'esser voltate e se il vaso dove hanno bollito distese
non è abbastanza decente prendetele su a una a una per non romperle e
collocatele in un vassoio.

Poco prima di levarle dal fuoco fioritele leggermente di prezzemolo
tritato.

La pesca di questo pesce è più facile e più produttiva di giorno che di
notte e la sua stagione, quando cioè è più grasso, è, come si disse, il
settembre e l'ottobre.

472. Triglie alla viareggina

Se le triglie fossero in quantità di circa mezzo chilogrammo fate un
battutino con due spicchi d'aglio e un buon pizzico di prezzemolo.
Mettetelo al fuoco con olio a buona misura in un tegame o in una teglia
ove le triglie possano star distese e quando il soffritto sarà rosolato
fermatelo con sugo di pomodoro semplice. Lasciate bollire alquanto,
poi collocateci le triglie rivoltandole nell'intinto a una a una.
Copritele e fatele bollire adagio e quando avranno ritirato buona parte
dell'umido versateci un dito (di bicchiere) di vino rosso annacquato
con due dita di acqua.

Fatele bollire ancora un poco e servitele.

473. Tonno fresco coi piselli

Il tonno, pesce della famiglia degli sgombri, è proprio del bacino
mediterraneo. In certe stagioni abita le parti più profonde del mare,
in altre invece si accosta alle spiagge, ove ha luogo la pesca che
riesce abbondantissima. La sua carne, per l'oleosità che contiene,
rammenta quella del maiale, e perciò non è di facile digestione.
Si vuole che si trovino dei tonni il cui peso raggiunga fino i 500
chilogrammi. La parte più tenera e delicata di questo pesce è la
pancia, che in Toscana chiamasi _sorra_.

Tagliatelo a fette grosse mezzo dito e mettetelo al fuoco, sopra
un abbondante soffritto d'aglio, prezzemolo e olio, quando l'aglio
comincia a prender colore. Conditelo con sale e pepe, voltate le fette
dalle due parti e, a mezza cottura, aggiungete sugo di pomodoro o
conserva sciolta nell'acqua. Cotto che sia levatelo asciutto e nel
suo sugo cuocete i piselli, poi rimettetelo sopra i medesimi per
riscaldarlo e mandatelo in tavola con questo contorno.

474. Tonno in gratella

Tagliatelo a fette come il precedente, ma preferite la _sorra_;
conditelo con olio, sale e pepe, involgetelo nel pangrattato e
cuocetelo, servendolo con spicchi di limone.

475. Tonno sott'olio in salsa alla bolognese

Prendete un pezzo tutto unito di tonno sott'olio del peso di grammi
150, mettetelo al fuoco con acqua bollente e fatelo bollire adagio
per mezz'ora cambiandogli l'acqua ogni dieci minuti, cioè tre volte.
Frattanto fate un battuto tritato fine con mezza cipollina di quelle
indicate al N. 409, un quarto di spicchio d'aglio, due costole di
sedano bianco lunghe un palmo ciascuna, un bel pezzo di carota e un
pugno abbondante di prezzemolo. Ponetelo al fuoco con tre cucchiaiate
d'olio e grammi 15 di burro e quando avrà preso colore fermatelo con
due dita (di bicchiere) d'acqua e lasciatelo bollire un poco. Il tonno,
diaccio che sia, tagliatelo a fette più sottili che potete e, preso
un tegame, distendetelo nel medesimo a strati, intercalandolo con la
salsa e grammi 15 di burro sparso a pezzetti. Fategli alzare il bollore
al fuoco per liquefare il burro, strizzategli sopra mezzo limone e
servitelo caldo. Potrà bastare per quattro persone come principio a una
colazione di magro o come tramesso a un desinare di famiglia e non è
piatto da disprezzarsi, perchè non aggrava nè anche molto lo stomaco.

476. Arigusta

L'aragosta o arigusta è un crostaceo dei più fini e delicati, comune
sulle coste del Mediterraneo. È indizio della freschezza e della buona
qualità delle ariguste, degli astaci e de' crostacei in genere, il loro
peso in proporzione della grossezza; ma sempre è da preferirsi che
siano vivi ancora, o almeno che diano qualche segno di vitalità, nel
qual caso si usa ripiegare la coda dell'arigusta alla parte sottostante
e legarla avanti di gettarla nell'acqua bollente per cuocerla.

A seconda della sua grossezza fatela bollire dai 30 ai 40 minuti; ma
prima aromatizzate l'acqua in cui deve bollire con un mazzetto composto
di cipolla, carote, prezzemolo e due foglie d'alloro, aggiungendo
a questo due cucchiai di aceto e un pizzico di sale. Lasciate che
l'arigusta diacci nel suo brodo e quando la levate, sgrondatela
dall'acqua strizzandone la coda e dopo averla asciugata strofinatela
con qualche goccia d'olio per renderla lucida.

Mandatela in tavola con una incisione dal capo alla coda per poterne
estrarre facilmente la polpa e, se non si volesse mangiare condita
semplicemente con olio e agro di limone, accompagnatela con la salsa
maionese o con altra salsa piccante; ma potete servirla pur anche con
una salsa fatta con lo stesso pesce nel seguente modo:

Levate la polpa della testa e questa tritatela ben fine con un rosso
d'uovo assodato e alcune foglie di prezzemolo. Ponete il composto in
una salsiera, conditelo con pepe, poco o punto sale e diluitelo con
olio fine e l'agro di mezzo limone, o aceto.

477. Cotolette di arigusta

Prendete un'arigusta del peso di grammi 650 circa, lessatela come è
indicato nella ricetta precedente, poi sgusciatela per estrarne tutta
la parte interna che triterete all'ingrosso con la lunetta. Fate una
_balsamella_ nelle proporzioni e come quella del N. 220 e quando la
ritirate dal fuoco gettateci dentro l'arigusta, salatela e dopo aver
mescolato bene il composto, versatelo in un piatto e lasciatelo, per
qualche ora, raffreddar bene.

Quando sarete per formare le cotolette dividete il composto in dieci
parti eguali e facendole toccare il pangrattato modellatele fra la
palma delle mani alla grossezza un po' più di mezzo dito; tuffatele
nell'uovo frullato, panatele ancora e friggetele nell'olio. Delle
lunghe corna dell'arigusta fatene dieci pezzi che infilerete nelle
cotolette quando le mandate in tavola onde facciano fede della nobile
materia di cui le cotolette sono composte. Possono bastare per cinque
persone ed è un piatto molto delicato.

478. Conchiglie ripiene

È un piatto delicato di pesce che può servire per principio a una
colazione.

I gusci delle conchiglie marine per quest'uso devono essere, nella
parte concava, larghi quanto la palma di una mano onde ognuno, col
contenuto suo, possa bastare a una persona. Appartengono al genere
_Pecten Iacobaeus_, Pettine, detto volgarmente cappa santa perchè si
usava dai pellegrini. La carne di questa conchiglia, buona a mangiarsi,
è molto apprezzata pel suo delicato sapore.

In qualche casa signorile usansi conchiglie d'argento e allora possono
servire anche per gelati, ma in questo caso, trattandosi di pesce, mi
sembrano più opportune quelle naturali marine.

Prendete la polpa di un pesce fine lessato, benchè possa prestarsi
anche il nasello, il muggine e il palombo, e con questa dose, che potrà
bastare per riempire sei conchiglie, formate il seguente composto:

  Pesce lesso, grammi 130.
  Parmigiano grattato, grammi 20.
  Farina, grammi 20.
  Burro, grammi 20.
  Rossi d'uovo, N. 2.
  Latte, decilitri 2-1/2.

Fate una _balsamella_ col latte, il burro e la farina e quando la
ritirate dal fuoco uniteci il parmigiano e, non più a bollore, i rossi
d'uovo e il pesce tritato, condendolo con sale e pepe. Versatelo nelle
conchiglie unte prima col burro diaccio, rosolatelo appena nel forno da
campagna e servitelo.

Si potrebbero riempir le conchiglie anche con la polpa del pollo lesso
tritato conservando le stesse proporzioni.

479. Storione

Mi permetta il lettore di fare un po' di storia su questo pesce
interessantissimo.

Lo storione appartiene all'ordine dei Ganoidi, da _Ganus_ che vuol
dire lucente, per la lucentezza delle squame, e al sott'ordine dei
Chondrostei per avere lo scheletro cartilagineo. Costituisce la
famiglia degli _Acipenser_ che si qualifica appunto per questi due
distintivi e per la pelle a cinque serie longitudinali di placche a
smalto. È un pesce che ha la bocca posta alla faccia inferiore del
capo, priva di denti e in forma di succhiatoio protrattile, con cirri
nasali ossia tentacoli, per cercare sotto le acque, nel fango, il
nutrimento che pare consista di piccoli animalucci.

Sono animali molto in pregio per le loro carni, per le uova che
costituiscono il caviale e per l'enorme vescica natatoria con cui si
forma l'ittiocolla o colla di pesce. In primavera rimontano i fiumi per
deporre le uova in luoghi tranquilli lungo le sponde.

L'Italia ne alberga diverse specie, la più stimata delle quali, come
cibo, è l'_Acipenser sturio_ (storione comune); lo si riconosce pel
muso acuto, pel labbro inferiore carnoso e nel mezzo diviso, non
che pei cirri nasali semplici e tutti eguali tra loro. Frequenta
a preferenza le foci del Ticino e del Po ove, non è gran tempo, ne
fu pescato uno che pesava Kg. 215; ma la specie che prende maggior
sviluppo è l'_Acipenser huso_, il quale raggiunge fino a due metri e
più di lunghezza, con ovaia grandi un terzo dell'animale, ed è questa
particolarmente che somministra il caviale e l'ittiocolla. Il primo
è formato dalle uova crude degli storioni, passate per setaccio onde
levarne i filamenti che le inviluppano, indi salate e fortemente
compresse; la seconda preparasi sulle spiagge del mar Caspio o sulle
coste dei fiumi che vi sboccano, ma più che altrove ad Astrachan. Non
farà meraviglia la quantità straordinaria che se ne trova in commercio
(servendo l'ittiocolla a molti usi) se si considera che talvolta nel
Volga si pescano da quindici a ventimila storioni al giorno; e di
là, cioè dalle provincie meridionali della Russia, ci viene anche
il caviale. Fu annunziato che dei pescatori dei Danubio presero, non
ha guari, uno storione del peso di otto quintali e che la spoglia di
questo enorme pesce, lungo metri 3,30, figura nel Museo di Vienna.

Fra le specie estinte si annovera il _Magadictis_, che raggiungeva la
lunghezza di 10 a 12 metri.

480. Storione in fricandò

Lo storione è buono in tutte le maniere: lesso, in umido, in gratella.
Quanto all'umido, potete trattarlo nel seguente modo: prendetene un
pezzo grosso del peso almeno di grammi 500, spellatelo e steccatelo
con lardelli di lardone conditi avanti con sale e pepe; poi legatelo
in croce, infarinatelo, mettetelo al fuoco con olio e burro e
conditelo ancora con sale e pepe. Quando sarà rosolato da tutte le
parti bagnatelo con brodo per tirarlo a cottura e prima di levarlo
strizzategli sopra un limone per mandarlo in tavola col suo sugo.

481. Acciughe alla marinara

Questo piccolo pesce dalla pelle turchiniccia e quasi argentata,
conosciuto sulle spiagge dell'Adriatico col nome di _sardone_,
differisce dalla sarda o sardella in quanto che questa è stiacciata,
mentre l'acciuga è rotonda e di sapor più gentile. Ambedue le specie
appartengono alla stessa famiglia, e quando son fresche, ordinariamente
si mangiano fritte. Le acciughe però sono più appetitose in umido con
un battutino d'aglio, prezzemolo, sale, pepe e olio; quando son quasi
cotte si aggiunge un po' d'acqua mista ad aceto.

Già saprete che i pesci turchini sono i meno digeribili fra le specie
vertebrate.

482. Acciughe fritte

Se volete dare più bell'aspetto alle acciughe e alle sardine fritte,
dopo aver levata loro la testa e averle infarinate, prendetele a una
a una per la coda, immergetele nell'uovo sbattuto e ben salato, poi di
nuovo nella farina, e buttatele in padella nell'olio a bollore. Meglio
ancora se, essendo grosse, le aprite per la schiena incidendole con un
coltello di taglio fine e levate loro la spina, lasciandole unite per
la coda.

483. Sarde ripiene

Per questo piatto ci vogliono sarde delle più grosse. Prendetene da 20
a 24 che tante bastano per la quantità del ripieno qui sotto descritto.
Le sarde lavatele, togliete loro la testa, e con le dita sparatele
dalla parte del buzzo per estrarne la spina.

Formate un composto con: midolla di pane, gr. 30; acciughe salate, N.
3; un rosso d'uovo; mezzo spicchio d'aglio; un pizzico di regamo.

La midolla di pane inzuppatela nel latte e poi strizzatela. Le
acciughe nettatele dalle scaglie e dalla spina, e poi tritate e
mescolate ogni cosa insieme servendovi per ultimo della lama di un
coltello per ridurre il composto ben fine. Spalmate con esso le sarde
e richiudetele; indi tuffatele ad una ad una nella chiara d'uovo
rimasta, dopo averla sbattuta, avvolgetele nel pangrattato, friggetele
nell'olio, salatele alquanto e servitele con spicchi di limone.

484. Broccioli fritti

Se vi trovate sulla montagna pistoiese in cerca di clima fresco, di
aria pura e di paesaggi incantevoli, chiedete i broccioli, un pesce
d'acqua dolce, dalla forma del ghiozzo di mare e di sapore delicato
quanto ed anche più della trota. Una signora di mia conoscenza, dopo
una lunga passeggiata per quelle montagne, trovava tanto buone le
polpette del prete di Piansinatico che le divorava.

485. Totani in gratella

I totani (_Loligo_) appartengono all'ordine de' cefalopodi e sono
conosciuti nel litorale adriatico col nome di _calamaretti_. Siccome
quel mare li produce piccoli, ma polputi e saporiti, cucinati fritti,
sono giudicati dai buongustai un piatto eccellente. Il Mediterraneo,
messe a confronto le stesse specie, dà pesce più grosso, ed ho visto
de' totani dell'apparente peso di grammi 200 a 300; ma non sono sì
buoni come quelli dell'Adriatico. Questi, anche tagliati a pezzi,
riuscirebbero duri in frittura, quindi meglio è cuocerli in gratella
ripieni, oppure, se sono grossissimi, in umido. Questo pesce racchiude
nell'interno una lamina allungata flessibile, la _penna_, ch'altro non
è se non un rudimento di conchiglia che va tolto prima di riempirlo.

Tagliate al totano i tentacoli, che sono le sue braccia lasciandogli
il sacco e la testa, e tritateli colla lunetta insieme con prezzemolo
e pochissimo aglio. Mescolate questo battutino con molto pangrattato,
conditelo con olio, pepe e sale, e servitevi di tal composto per
riempire il sacco del pesce; per chiudere la bocca del detto sacco
infilzatela con uno stecchino, che poi leverete. Conditelo con olio,
pepe e sale e cuocetelo, come si è detto, in gratella.

Se vi trovate a Napoli non mancate di fare una visita all'Acquario nei
giardini della Villa Nazionale ove, fra le tante meraviglie zoologiche,
osserverete con piacere questo cefalopodo di forme snelle ed eleganti
nuotare e guizzare con moltissima grazia ed ammirerete pur anche la
sveltezza e la destrezza che hanno le sogliole di scomparire a un
tratto fra la sabbia, di cui si ricoprono, per occultarsi forse al
nemico che le insegue.

Tornando ai _calamaretti_, che è un pesce alquanto indigesto, ma
ottimo in tutte le stagioni dell'anno, dopo aver loro levata la penna e
strizzati gli occhi, lavateli, asciugateli, infarinateli e friggeteli
nell'olio: ma avvertite non vi passino di cottura, la qual cosa è
facile se non si sta molto attenti. Streminziscono allora e si rendono
ancora più indigesti. Conditeli caldi con sale e pepe.

486. Cicale ripiene

Non crediate che voglia parlarvi delle cicale che cantano su per gli
alberi; intendo dire invece di quel crostaceo, squilla (_Squilla
mantis_), tanto comune nell'Adriatico e colà cognito col nome di
_cannocchia_.

È un crostaceo sempre gustoso a mangiarsi; ma migliore assai quando in
certi mesi dell'anno, dalla metà di febbraio all'aprile, è più polputo
del solito, e racchiude allora un cannello rosso lungo il dorso, detto
volgarmente _cera_ o _corallo_, il quale non è altro che il ricettacolo
delle uova di quel pesce. È buono lesso, entra con vantaggio, tagliato
a pezzi, nella composizione di un buon cacciucco ed eccellente è in
gratella, condito con olio, pepe e sale; se lo aggradite anche più
appetitoso, sparatelo lungo il dorso, riempitelo con un battutino di
pangrattato, prezzemolo e odore d'aglio e condite tanto il ripieno che
il pesce con olio, pepe e sale.

487. Cicale fritte

Alla loro stagione, cioè quando hanno la _cera_, com'è detto al numero
precedente, si possono friggere nel seguente modo e ne merita il conto.

Dopo averle lavate, lessatele in poca acqua, coperte da un pannolino
con un peso sopra; 15 minuti di bollitura ritengo siano sufficienti.
Sbucciatele dopo cotte e, messa a nudo la polpa, tagliatela in due
pezzi, infarinatela, doratela nell'uovo frullato e salato, e friggetela
nell'olio.

488. Cicale in umido

Se non vi rincresce di adoperare le unghie, d'insudiciarvi le dita
e di bucarvi fors'anche le labbra, eccovi un gustoso e piacevole
trastullino.

Prima di cuocerle tenete le cicale nell'acqua fresca, che così non
iscolano, anzi rigonfiano. Fate un battuto con aglio, prezzemolo e
olio; rosolato che sia collocateci le cicale intere e conditele con
sale e pepe. Quando avranno preso il condimento bagnatele con sugo
di pomodoro o conserva e servitele sopra a fette di pane asciugate
al fuoco. Prima di mandarle in tavola fate loro un'incisione con le
forbici lungo il dorso per poterle sbucciare più facilmente.

489. Sparnocchie

Le cicale mi rammentano le sparnocchie che, a prima vista, le
rassomigliano; ma esaminato bene questo crostaceo ha la forma di un
grosso gambero di mare del peso comunemente di 50 o 60 grammi. È di
sapore più delicato dell'arigusta e, come questa, si usa mangiarlo
lesso; ma perchè non perda sapore meglio è di arrostirlo in gratella,
senza condimento alcuno, e dopo sgusciarlo e condirlo con olio, pepe,
sale ed agro di limone. Le sparnocchie piccole si possono anche, come i
gamberi, infarinare e friggerle così naturali, oppure nel modo indicato
per le cicale.

490. Anguilla

L'_Anguilla vulgaris_ è un pesce dei più singolari. Benchè il
valligiano di Comacchio pretenda di conoscere, da certi caratteri
esterni, il maschio e la femmina non si è riusciti ancora per quanto
lo si sia studiato, a distinguerne il sesso, forse perchè la borsa
spermatica del maschio è simile all'ovario della femmina.

L'anguilla comune abita le acque dolci; ma per generare ha bisogno
di scendere in mare. Questa discesa, che chiamasi la _calata_, ha
luogo nelle notti oscure e principalmente nelle burrascose dei mesi di
ottobre, novembre e dicembre, e n'è allora più facile ed abbondante la
pesca.

Le anguille neonate lasciano il mare ed entrano nelle paludi o nei
fiumi verso la fine di gennaio e in febbraio, e in questo ingresso,
che dicesi la _montata_, vengono pescate alla foce de' fiumi in gran
quantità col nome di _cieche_ e la piscicoltura se ne giova per
ripopolare con esse gli stagni ed i laghi, nei quali, se manca la
comunicazione con le acque salse del mare, non si possono riprodurre.

Recenti studi nello stretto di Messina hanno rilevato che questo
pesce, e i murenoidi congeneri, hanno bisogno di deporre le uova negli
abissi del mare a una profondità non minore di 500 metri, e che, a
similitudine delle rane, subiscono una metamorfosi. Il _Leptocephalus
brevirostris_ che ha l'aspetto di una foglia di oleandro, trasparente
come il vetro, ritenuto finora una specie a sè, non è che il primo
periodo di vita, la larva di questo essere, che poi si trasforma in
anguilla capillare, le così dette _cieche_ le quali quando rimontano i
fiumi in cerca delle acque dolci, non sono lunghe mai meno di cinquanta
millimetri. Delle vecchie anguille poi, che sono scese al mare, non si
sa che ne avvenga; forse restando nella profonda oscurità degli abissi
marini, muoiono sotto a quella enorme pressione, o si modificano per
adattarsi all'ambiente in cui si trovano.

Un'altra singolarità dei murenoidi in genere è quella del loro sangue,
che iniettato nel torrente della circolazione dell'uomo è velenoso e
mortale, mentre cotto e mangiato è innocuo.

L'anguilla, per la conformazione speciale delle sue branchie, a
semplice fessura, per la sua forma cilindrica e per le squamme assai
minute e delicate può vivere molto tempo fuori dell'acqua: ma ogni
qualvolta si sono incontrate a strisciar sulla terra, il che avviene
specialmente di notte, si sono viste proceder sempre nella direzione di
un corso d'acqua, per tramutarsi forse da un luogo ad un altro, o per
cercare, nei prati circostanti alla loro dimora, il cibo che consta di
piccoli animali.

Sono celebri le anguille delle valli di Comacchio, paese della bassa
Romagna, il quale si può dire viva della pesca di questo pesce che,
fresco o marinato, si spaccia non solo in Italia, ma si spedisce
anche fuori. È così produttivo quel luogo che in una sola notte buia
e burrascosa dell'ottobre 1905 furono pescati chilogrammi 150.000 di
anguille, e più meraviglioso ancora è il risultato finale della pesca
di quell'annata che troverete descritto alla ricetta N. 688.

In alcuni luoghi d'Italia chiamansi _capitoni_ quando son grosse, e
_bisatti_ quando son piccole ed abitano tutti i fiumi di Europa meno
quelli che si versano nel Mar Nero, non eccettuato il Danubio e i suoi
affluenti.

La sola differenza di forma tra l'anguilla d'acqua dolce e quella di
mare, conosciuta col nome di _conger_ o _congro_, è che la prima ha
la mascella superiore più breve dell'inferiore e l'individuo prende
meno sviluppo, imperocchè trovansi dei _conger_ fin di tre metri di
lunghezza. Forse, da questo grosso pesce serpentiniforme, è derivata la
favola del serpente di mare, sostenuta un tempo anche da persone degne
di fede che ne esageravano la grandezza, probabilmente per effetto di
allucinazione.

491. Anguilla arrosto

Potendo, preferite sempre le anguille di Comacchio che sono le migliori
d'Italia se non le superano quelle del lago di Bolsena rammentate da
Dante.

Quando l'anguilla è grossa e si voglia cuocere allo spiedo è meglio
spellarla. Tagliatela a rocchi lunghi tre centimetri ed infilateli
tra due crostini con qualche foglia di salvia oppure di alloro se
non temete che questo, pel suo odore troppo acuto, vi torni a gola.
Cuocetela in bianco a fuoco moderato e per ultimo datele una bella
fiammata per farle fare la crosticina croccante. Per condimento sale
soltanto e spicchi di limone quando si manda in tavola.

L'anguilla mezzana, a parer mio, riesce più gustosa cotta in gratella
con la sua pelle, la quale, rammollita con agro di limone quando è
portata in tavola, può offrire, succhiandola, un sapore non sgradito.
Per condimento sale e pepe soltanto. I Comacchiesi, per la gratella
adoperano anguille mezzane, le spellano se sono un po' grosse, le
ripuliscono soltanto se sottili, le inchiodano con la testa sopra
un'asse, le sparano con un coltello tagliente, levano la spina e così
aperte con le due mezze teste, le mettono in gratella, condite solo di
sale e pepe a mezza cottura. Le mangiano bollenti.

L'anguilla richiede nel pasteggiare vino rosso ed asciutto.

492. Anguille alla fiorentina

Prendete anguille di mezzana grandezza, sbuzzatele e spellatele
praticando una incisione circolare sotto alla testa, che terrete
ferma con un canovaccio onde non isgusci per l'abbondante mucosità di
questo pesce, e tirate giù la pelle che verrà via tutta intera. Allora
tagliatela a pezzi lunghi un dito o poco meno, che condirete con olio,
sale e pepe, lasciandoli stare per un'ora o due.

Per cuocerle servitevi di una teglia o di un tegame di ferro, copritene
il fondo con un velo d'olio, due spicchi d'aglio interi e foglie di
salvia; fate soffriggere per un poco e, presi i pezzi dell'anguilla uno
alla volta, involgeteli nel pangrattato e disponeteli nel tegame uno
accanto all'altro versando lor sopra il resto del condimento. Cuoceteli
fra due fuochi e quando avranno preso colore, versate nel tegame un
gocciolo d'acqua.

La carne di questo pesce, assai delicato e gustoso, riesce alquanto
indigesta per la sua soverchia oleosità.

493. Anguilla in umido

Meglio è che per questo piatto le anguille sieno grosse anzi che no, e,
senza spellarle, tagliatele a pezzetti corti.

Tritate un battuto piuttosto generoso di cipolla e prezzemolo,
mettetelo al fuoco con poco olio, pepe e sale e quando la cipolla
avrà preso colore gettateci l'anguilla. Aspettate che abbia succhiato
il sapore del soffritto per tirarla a cottura con sugo di pomodoro
o conserva sciolta nell'acqua. Procurate che vi rimanga dell'intinto
in abbondanza se volete servirla in tavola sopra a crostini di pane
arrostito appena. Sentirete un manicaretto delicato, ma non confacente
a tutti gli stomachi.

494. Anguilla col vino

Prendete un'anguilla di circa mezzo chilogrammo, o più d'una, dello
stesso peso in complesso, non essendo necessario per questo piatto
che sieno grosse; strofinatele con la rena per nettarle dalla
mucosità, lavatele e tagliatele a rocchi. Ponete in un tegame uno
spicchio d'aglio tagliato a fettine, tre o quattro foglie di salvia
tritata all'ingrosso, la corteccia di un quarto di limone e non molto
olio. Mettetelo al fuoco e, quando il soffritto avrà preso colore,
collocateci le anguille e conditele con sale e pepe. Allorchè l'umido
comincia a scemare andate scalzandole con la punta di un coltello onde
non si attacchino e rosolate che sieno versateci sugo di pomodoro o
conserva, e rivoltatele. Rosolate anche dall'altra parte, versateci un
buon dito di vino rosso o bianco asciutto mischiato a due dita d'acqua,
copritele e lasciatele finir di cuocere a fuoco lento. Mandatele in
tavola con alquanto del loro intinto e servitele a quattro persone, a
cui potranno bastare.

495. Anguilla in umido all'uso di Comacchio

I Comacchiesi non fanno mai uso d'olio per condir l'anguilla in
qualunque modo essa venga cucinata, il che si vede anche da questo
umido che potrebbe pur chiamarsi zuppa o cacciucco di anguille. Infatti
codesto pesce contiene tanto olio in sè stesso che l'aggiungerne guasta
anzichè giovare. La prova fattane avendo corrisposto alla ricetta
favoritami, ve la descrivo tal quale.

«Per un chilogrammo di anguille prendete tre cipolle, un sedano, una
bella carota, prezzemolo e la buccia di mezzo limone. Tagliate tutto,
meno il limone, a pezzi grossi e fate bollire con acqua, sale e pepe.
Tagliate le anguille a rocchi, lasciando però i rocchi uniti tra loro
da un lembo di carne. Prendete un pentolo adatto e fategli in fondo
uno strato di anguilla cui sopraporrete uno strato delle verdure dette
di sopra e quasi cotte (gettando via il limone), poi un altro strato
d'anguilla, un altro di verdura, ecc., fin che ce ne cape. Coprite
tutto coll'acqua dove le verdure bollirono; mettete il pentolo ben
turato a bollire adagio, scuotendolo, girandolo, ma non frugando mai
col mestolo perchè spappolereste ogni cosa. Noi usiamo circondare il
pentolo di cenere e brace fin più che a mezzo, davanti a un fuoco
chiaro di legna, sempre scuotendo e girando. Quando i rocchi, che
erano uniti per un lembo, si staccano l'un dall'altro, son presso che
cotti. Aggiungete allora un buon cucchiaio di aceto forte, conserva di
pomodoro e assaggiate il brodo per correggerlo di sale e di pepe (siate
generosi); fate dare altri pochi bollori e mandate magari il pentolo
in tavola, perchè è vivanda di confidenza. Servite in piatti caldi, su
fette di pane».

Avverto io che qui si tratta di anguille mezzane e non ispellate, che
le cipolle, se sono grosse, due bastano e che due bicchieri d'acqua
saranno sufficienti per cuocere le verdure. Le fette del pane sarà bene
di asciugarle al fuoco senza arrostirle.

496. Anguilla coi piselli

Mettetela in umido come quella del N. 493 e quando è cotta levatela
asciutta per cuocere i piselli nel suo intinto. Rimettetela poi fra
i medesimi per riscaldarla e servitela. Qui non ha luogo sugo di
pomodoro, ma acqua se occorre.

497. Cefali in gratella

Le anguille di Comacchio richiamano alla memoria i cefali abitatori
delle stesse valli i quali, quando sono portati ai mercati verso la
fine di autunno, sono belli, grassi e di ottimo sapore. I Comacchiesi
li trattano nella seguente maniera che persuade. Levano a questo pesce
le scaglie e le branchie ma non li sbuzzano perchè le interiora, come
nella beccaccia, dicono che sono il meglio. Li condiscono con sale e
pepe soltanto, e li pongono sulla gratella a fuoco ardente. Cotti che
siano li mettono tra due piatti caldi non lontani dal fuoco per cinque
minuti. Al momento di servirli rivolgono i piatti, che quel di sopra
vada sotto e il grasso colato rimanga così sparso e steso sopra il
pesce, mandandolo in tavola con limone da strizzare.

Al N. 688 è dato un cenno come li servono in Romagna.

498. Telline o arselle in salsa d'uovo

Le arselle non racchiudono sabbia come le telline e però a quelle
basta una buona lavatura nell'acqua fresca. Tanto le une che le altre
mettetele al fuoco con un soffritto di aglio, olio, prezzemolo e
una presa di pepe, scuotetele e tenete coperto il vaso onde non si
prosciughino. Levatele quando saranno aperte ed aggraziatele con la
seguente salsa: uno o più rossi d'uovo, secondo la quantità, agro di
limone, un cucchiaino di farina, brodo e un po' di quel sugo uscito
dalle telline. Cuocetela ad uso crema e versatela sulle medesime quando
le mandate in tavola.

Io le preferisco senza salsa e le fo versare sopra fette di pane
asciugate al fuoco. Così si sente più naturale il gusto del frutto di
mare. Per la stessa ragione non lo mettere il pomodoro nel risotto con
le telline.

499. Arselle o telline alla livornese

Fate un battutino di cipolla e mettetelo al fuoco con olio e una
presa di pepe. Quando la cipolla avrà preso colore unite un pizzico di
prezzemolo tritato non tanto fine e dopo poco gettateci le arselle o
le telline con sugo di pomodoro o conserva. Scuotetele spesso e quando
saranno aperte, versatele sopra a fette di pane arrostito, preparate
avanti sopra un vassoio.

Le arselle così cucinate sono buone; ma, a gusto mio, sono inferiori a
quelle del numero precedente.

500. Seppie coi piselli

Fate un battuto piuttosto generoso con cipolla, uno spicchio d'aglio
e prezzemolo. Mettetelo al fuoco con olio, sale e pepe, e quando
avrà preso colore passatelo da un colino strizzando bene. In questo
soffritto gettate le seppie tagliate a filetti, ma prima nettatele
com'è indicato al N. 74, bagnatele con acqua, se occorre, e quando
saranno quasi cotte versate i piselli grondanti dall'acqua fresca in
cui li avrete tenuti in molle.

501. Tinche alla sautè

Questo pesce (_Tinca vulgaris_) della famiglia dei ciprinoidi, ossia
dei carpi, benchè si trovi anche ne' laghi e ne' fiumi profondi, abita
di preferenza, come ognuno sa, le acque stagnanti dei paduli; ma ciò
che ignorasi forse da molti si è che esso, nonchè il carpio, offrono un
esempio della ruminazione fra i pesci. Il cibo arrivato nel ventricolo
è rimandato nella faringe coi movimenti antiperistaltici e dai denti
faringei, speciali a quest'uso, ulteriormente sminuzzato e triturato.

Prendete tinche grosse (nel mercato di Firenze vendonsi vive e sono,
nella loro inferiorità fra i pesci, delle migliori), tagliate loro le
pinne, la testa e la coda; apritele per la schiena, levatene la spina
e le lische e dividetele in due parti per il lungo. Infarinatele,
poi tuffatele nell'uovo frullato, che avrete prima condito con sale e
pepe; involgetele nel pangrattato, ripetendo per due volte quest'ultima
operazione. Cuocetele nella _sautè_ col burro e servitele in tavola
con spicchi di limone e con un contorno di funghi fritti, alla loro
stagione.

Qui viene opportuno indicare il modo di togliere o attenuare il lezzo
dei pesci di padule. Si gettano nell'acqua bollente, tenendoveli alcuni
minuti finchè la pelle comincia a screpolare, e si rinfrescano poi
nell'acqua diaccia prima di cuocerli. Questa operazione è chiamata dai
francesi _limoner_, da _limon_, fango.

502. Pasticcio di magro

Mancherei a un dovere di riconoscenza se non dichiarassi che parecchie
ricette del presente volume le devo alla cortesia di alcune signore che
mi favorirono anche questa, la quale, benchè in apparenza accenni ad un
vero e proprio _pasticcio_, alla prova è riuscita degna di figurare in
qualunque pranzo, se eseguita a dovere.

  Un pesce del peso di grammi 300 a 350.
  Riso, grammi 200.
  Funghi freschi, grammi 150.
  Piselli verdi, grammi 300.
  Pinoli tostati, grammi 50.
  Burro, quanto basta.
  Parmigiano, idem.
  Carciofi, N. 6.
  Uova, N. 2.

Cuocete il riso con grammi 40 di burro e un quarto di cipolla tritata,
salatelo, e quando è cotto con l'acqua occorrente legatelo con le dette
uova e grammi 30 di parmigiano.

Fate un soffritto con cipolla, burro, sedano, carota e prezzemolo e
in esso cuocete i funghi tagliati a fette, i piselli, e i carciofi
tagliati a spicchi e mezzo lessati. Tirate queste cose a cottura con
qualche cucchiaiata d'acqua calda e conditele con sale, pepe e gr, 50
di parmigiano grattato quando le avrete ritirate dal fuoco.

Cuocete il pesce, che può essere un muggine, un ragno o anche pesce a
taglio, in un soffritto d'olio, aglio, prezzemolo, sugo di pomodoro o
conserva e conditelo con sale e pepe. Levate il pesce, passate il suo
intinto e in questo sciogliete i pinoli che prima avrete abbrustoliti
e pestati. Togliete al pesce la testa, la spina e le lische, tagliatelo
a pezzetti, rimettetelo nel suo intinto e uniteci ogni cosa meno che il
riso.

Ora che gli elementi del pasticcio sono tutti pronti, fate la pasta per
rinchiudervelo, di cui eccovi le dosi:

  Farina, grammi 400.
  Burro, grammi 80.
  Uova, N. 2.
  Vino bianco o marsala, due cucchiaiate.
  Sale, un pizzico.

Prendete uno stampo qualunque, ungetelo col burro e foderatelo colla
detta pasta tirata a sfoglia; poi riempitelo versandovi prima la
metà del riso, indi tutto il ripieno e sopra il ripieno il resto del
riso, ricoprendolo alla bocca colla stessa pasta. Cuocetelo al forno,
sformatelo e servitelo tiepido o freddo.

Eseguito nelle dosi indicate basterà per dodici persone.

503. Ranocchi in umido

Il modo più semplice è di farli con un soffritto di olio, aglio e
prezzemolo, sale e pepe, e quando sono cotti, agro di limone. Alcuni,
invece del limone, usano il sugo di pomodoro, ma il primo è da
preferirsi.

Non li spogliate mai delle uova che sono il meglio.

504. Ranocchi alla fiorentina

Togliete i ranocchi dall'acqua fresca dove li avrete posti dopo
averli tenuti per un momento appena nell'acqua calda se sono stati
uccisi d'allora. Asciugateli bene fra le pieghe d'un canovaccio e
infarinateli. Ponete una teglia al fuoco con olio buono e quando questo
comincia a grillettare buttate giù i ranocchi; conditeli con sale e
pepe rimuovendoli spesso perchè si attaccano facilmente. Quando saranno
rosolati da ambedue le parti, versate sui medesimi delle uova frullate,
condite anch'esse con sale e pepe e sugo di limone piacendovi; senza
toccarle, lasciatele assodare a guisa di frittata e mandate la teglia
in tavola.

Ai ranocchi va sempre tolta la vescichetta del fiele.

Volendoli fritti, infarinateli e, prima di buttarli in padella,
teneteli per qualche ora in infusione nell'uovo, condito con sale e
pepe; oppure, dopo infarinati, rosolateli appena da ambedue le parti
e, presi uno alla volta, immergeteli nell'uovo condito con pepe, sale e
agro di limone, rimettendoli poscia in padella per finire di cuocerli.

505. Aringa ingentilita

Signori bevitori, a questa aringa (_Clupea harengus_) posate la
forchetta; non è fatta per voi che avete il gusto grossolano.

Ordinariamente si ricerca l'aringa femmina come più appariscente per
la copiosa quantità delle uova; ma è da preferirsi il maschio che, co'
suoi spermatofori lattiginosi, ossia borsa spermatica, è più delicato.
Maschio o femmina che sia, aprite l'aringa dalla parte della schiena,
gettatene via la testa e spianatela; poi mettetela in infusione nel
latte bollente e lasciatevela dalle otto alle dieci ore. Sarebbe bene
che in questo spazio di tempo si cambiasse il latte una volta. Dopo
averla asciugata con un canovaccio, cuocetela in gratella come l'aringa
comune e conditela con olio e pochissimo aceto o, se più vi piace, con
olio e agro di limone.

C'è anche quest'altra maniera per togliere all'aringa il sapore troppo
salato. Mettetela al fuoco con acqua diaccia, fatela bollire per tre
minuti, poi tenetela per un momento nell'acqua fresca; asciugatela,
gettatene via la testa, apritela dalla parte della schiena e conditela
come la precedente.

La _Clupea harengus_ è il genere tipico dell'importantissima famiglia
dei Clupeini, la quale comprende, oltre alle aringhe, le salacche,
i salacchini, le acciughe, le sarde e l'_Alosa vulgaris_, o _Clupea
comune_, chiamata cheppia in Toscana. Questa, in primavera, rimontando
i fiumi per deporre le uova, viene pescata anche in Arno a Firenze.

Le aringhe vivono in numero sterminato nelle profondità dei mari
dell'estrema Europa e si fanno vedere alla superficie solo al tempo
della riproduzione, cioè nei mesi di aprile, maggio e giugno, e dopo
deposte le uova scompariscono nella profondità della loro abituale
dimora. Si vede il mare talora per diverse miglia di seguito luccicante
e l'acqua divenir torbida per la fregola e per le squame che si
distaccano. In Inghilterra arrivano dal luglio al settembre e la
pesca, che si fa con reti circolari, n'è sì abbondante sulle spiagge di
Yarmouth che talvolta se ne sono preparate fino a 500 mila barili.

506. Baccalà alla fiorentina

Il baccalà appartiene alla famiglia delle Gadidee il cui tipo è il
merluzzo. Le specie più comuni de' nostri mari sono il _Gadus minutus_
e il _Merlucius esculentus_, o nasello, pesce alquanto insipido, ma
di facile digestione per la leggerezza delle sue carni, e indicato
ai convalescenti, specialmente se lesso e condito con olio e agro di
limone.

Il genere _Gadus morrhua_ è il merluzzo delle regioni artiche ed
antartiche il quale, dalla diversa maniera di acconciarlo, prende il
nome di baccalà o stoccafisso e, come ognun sa, è dal fegato di questo
pesce che si estrae l'olio usato in medicina. La pesca del medesimo si
fa all'amo e un solo uomo ne prende in un giorno fino a 500, ed è forse
il più fecondo tra i pesci, essendosi in un solo individuo contate nove
milioni di uova.

In commercio si conoscono più comunemente due qualità di baccalari,
_Gaspy_ e _Labrador_. La prima proveniente dalla Gaspesia, ossia dai
Banchi di Terra Nuova (ove sì pescano ogni anno più di 100 milioni
di chilogrammi di merluzzi), è secca, tigliosa e regge molto alla
macerazione; la seconda, che si pesca sulle coste del Labrador, forse a
motivo di un pascolo più copioso, essendo grassa e tenera, rammollisce
con facilità ed è assai migliore al gusto.

Il baccalà di Firenze gode buona reputazione e si può dir meritata
perchè si sa macerar bene, nettandolo spesso con un granatino di scopa,
e perchè essendo Labrador di prima qualità, quello che preferibilmente
vi si consuma, grasso di sua natura, è anche tenero, tenuto conto della
fibra tigliosa di questo pesce non confacente agli stomachi deboli;
per ciò io non l'ho potuto mai digerire. Questo salume supplisce su
quel mercato, nei giorni magri, con molto vantaggio il pesce, che è
insufficiente al consumo, caro di prezzo e spesso non fresco.

Tagliate il baccalà a pezzi larghi quanto la palma della mano e
infarinatelo bene. Poi mettete un tegame o una teglia al fuoco
con parecchio olio e due o tre spicchi d'aglio interi, ma un po'
stiacciati. Quando questi cominciano a prender colore buttate giù il
baccalà e fatelo rosolare da ambedue le parti, rimuovendolo spesso
affinchè non si attacchi. Sale non ne occorre o almeno ben poco previo
l'assaggio, ma una presa di pepe non ci fa male. Per ultimo versategli
sopra qualche cucchiaiata di sugo di pomodoro N. 6, o conserva diluita
nell'acqua; fatelo bollire ancora un poco e servitelo.

507. Baccalà alla bolognese

Tagliatelo a pezzi grossi come il precedente e così nudo e crudo
mettetelo in un tegame o in una teglia unta coll'olio. Fioritelo di
sopra con un battutino di aglio e prezzemolo e conditelo con qualche
presa di pepe, olio e pezzetti di burro. Fatelo cuocere a fuoco ardente
e voltatelo adagio perchè, non essendo stato infarinato, facilmente si
rompe. Quando è cotto strizzategli sopra del limone e mandatelo al suo
destino.

508. Baccalà dolce-forte

Cuocetelo come il baccalà N. 506, meno l'aglio, e quando sarà rosolato
da ambe le parti, versateci su il dolce-forte, fatelo bollire ancora un
poco e servitelo caldo.

Il dolce-forte o l'agro-dolce, se così vi piace chiamarlo, preparatelo
avanti in un bicchiere, e se il baccalà fosse grammi 500 all'incirca,
basteranno un dito di aceto forte, due dita di acqua, zucchero a
sufficienza, pinoli e uva passolina in proporzione. Prima di versarlo
sul baccalà non è male il farlo alquanto bollire a parte. Se vi vien
bene sentirete che nel suo genere sarà gradito.

509. Baccalà in gratella

Onde riesca meno risecchito si può cuocere a fuoco lento sopra un
foglio di carta bianca, consistente, unta avanti. Conditelo con olio,
pepe e, se vi piace, qualche ciocchettina di ramerino.

510. Baccalà fritto

La padella è l'arnese che in cucina si presta a molte belle cose; ma
il baccalà a me pare vi trovi la fine più deplorevole perchè, dovendo
prima esser lessato e involtato in una pastella, non vi è condimento
che basti a dargli conveniente sapore, e però alcuni, non sapendo forse
come meglio trattarlo, lo intrugliano nella maniera che sto per dire.
Per lessarlo mettetelo al fuoco in acqua diaccia e appena abbia alzato
il primo bollore levatelo che già è cotto. Senz'altra manipolazione si
può mangiar così condito con olio e aceto; ma veniamo ora all'intruglio
che vi ho menzionato, padronissimi poi di provarlo o di mandare
al diavolo la ricetta e chi l'ha scritta. Dopo lessato mettete in
infusione il pezzo del baccalà tutto intero nel vino rosso e tenetecelo
per qualche ora; poi asciugatelo in un canovaccio e tagliatelo
a pezzetti nettandolo dalle spine e dalle lische. Infarinatelo
leggermente e gettatelo in una pastella semplice di acqua, farina e un
gocciolo d'olio senza salarla. Friggetelo nell'olio e spolverizzatelo
di zucchero quando avrà perduto il primo bollore. Mangiato caldo,
l'odor del vino si avverte appena; non pertanto, se lo trovate un
piatto ordinario, la colpa sarà vostra che l'avete voluto provare.

511. Cotolette di baccalà

Si tratta sempre di baccalà, quindi non vi aspettate gran belle
cose; però, preparato in questa maniera sarà meno disprezzabile del
precedente; non foss'altro vi lusingherà la vista col suo aspetto
giallo-dorato a somiglianza delle _cotolette_ di vitella di latte.

Cuocetelo lesso come l'antecedente e, se la quantità fosse di grammi
500, dategli per compagnia due acciughe e un pizzico di prezzemolo,
tritando fine fine ogni cosa insieme colla lunetta. Poi aggiungerete
qualche presa di pepe, un pugno di parmigiano grattato, tre o quattro
cucchiaiate di pappa, composta di midolla di pane, acqua e burro, per
renderlo più tenero, e due uova. Formato così il composto, prendetelo
su a cucchiaiate, buttatelo nel pangrattato, stiacciatelo colle mani
per dargli la forma di _cotolette_ che intingerete nell'uovo sbattuto,
e poi un'altra volta avvolgerete nel pangrattato. Friggetelo nell'olio
e mandatelo in tavola con spicchi di limone o salsa di pomodoro.

Basterà la metà di questa dose per nove o dieci _cotolette_.

512. Baccalà in salsa bianca

  Baccalà ammollito, grammi 400.
  Burro, grammi 70.
  Farina, grammi 30.
  Una patata del peso di circa grammi 150.
  Latte, decilitri 3-1/2.

Lessate il baccalà e nettatelo dalla pelle, dalle lische e dalla spina.
Lessate anche la patata e tagliatela a tocchetti. Fate una _balsamella_
col latte e la farina e quando è cotta uniteci un poco di prezzemolo
tritato, datele l'odore della noce moscata, versateci dentro la patata
e salatela. Poi aggiungete il baccalà a pezzi, mescolate e dopo un poco
di riposo servitelo che piacerà e sarà lodato.

Se non si tratta di forti mangiatori potrà bastare per quattro persone.
Per adornarlo un poco potreste contornarlo con degli spicchi di uova
sode.

513. Stoccafisso in umido

Stoccafisso ammollito, grammi 500 così diviso:

Schiena, grammi 300; pancette, grammi 200.

Levategli la pelle e tutte le lische, poi tagliate la parte della
schiena a fettine sottili e le pancette a quadretti larghi due dita.
Fate un soffritto con olio in abbondanza, un grosso spicchio d'aglio
o due piccoli e un buon pizzico di prezzemolo. Quando sarà colorito
gettateci lo stoccafisso, conditelo con sale e pepe, rimestate per
fargli prendere sapore e dopo poco versateci sei o sette cucchiaiate
della salsa di pomodoro del N. 125, oppure pomodori a pezzi senza la
buccia e i semi, fate bollire adagio per tre ore almeno, bagnandolo
con acqua calda versata poco per volta ed unendovi dopo due ore
di bollitura una patata tagliata a tocchetti. Questa quantità è
sufficiente per tre o quattro persone. È piatto appetitoso, ma non per
gli stomachi deboli.

Un amico mio, certo di fare cosa gradita, non si perita d'invitare dei
gran signori a mangiare questo piatto da colazione.

514. Cieche alla pisana

Vedi _Anguilla_ N. 490.

Lavatele diverse volte e quando non faranno più la schiuma, versatele
sullo staccio per scolarle.

Ponete al fuoco, olio, uno spicchio o due d'aglio interi, ma un po'
stiacciati, e alcune foglie di salvia. Quando l'aglio sarà colorito
versate le cieche e, se sono ancor vive, copritele con un testo onde
non saltino via. Conditele con sale e pepe, rimuovetele spesso col
mestolo e bagnatele con un poco d'acqua, se prosciugassero troppo.
Cotte che siano, legatele con uova frullate a parte, mescolate con
parmigiano, pangrattato e limone.

Se la quantità delle cieche fosse di grammi 300 a 350, la quale basta
per quattro persone, potrete legarle con:

  Uova, N. 2.
  Parmigiano, due cucchiaiate.
  Pangrattato, una cucchiaiata.
  Mezzo limone e un po' d'acqua.

Se le servite nel vaso ove sono state cotte, ponetele per ultimo fra
due fuochi onde facciano alla superficie la crosticina in bianco.

Il chiarissimo prof. Renato Fucini (l'ameno _Neri Tanfucio_) il quale,
a quanto pare, è un grande amatore di cieche alla salvia, si compiace
farmi sapere che sarebbe una profanazione, un sacrilegio, se queste —
benchè sembrino teneri pesciolini — si tenessero a cuocere per un tempo
minore di una ventina di minuti almeno.

515. Cieche fritte I

Cuocetele in umido con olio, aglio intero e salvia, come quelle
descritte al numero precedente; poi, levato l'aglio, tritatele minute.
Frullate delle uova in proporzione, salatele, aggiungete parmigiano,
un poco di pangrattato e mescolateci dentro le cieche per friggerle
a cucchiaiate e farne frittelle che servirete con limone a spicchi, e
pochi, mangiandole, si accorgeranno che sia un piatto di pesce.

516. Cieche fritte II

Ho visto a Viareggio che le cieche si possono friggere come l'altro
pesce; infarinate soltanto con farina di grano o di granturco e gettate
in padella. In questa maniera le avrete più semplici, ma assai meno
buone di quelle descritte al numero antecedente.

517. Tinche in zimino

La tinca disse al luccio: — Val più la mia testa che il tuo _buccio_.
— _Buccio_ per busto, licenza poetica, per far la rima. Poi c'è il
proverbio: «Tinca di maggio e luccio di settembre».

Fate un battutino con tutti gli odori, e cioè: cipolla, aglio,
prezzemolo, sedano e carota; mettetelo al fuoco con olio e quando avrà
preso colore, versate le teste delle tinche a pezzettini e conditele
con sale e pepe. Fatele cuocer bene, bagnandole con sugo di pomodoro o
conserva sciolta nell'acqua, poi passate il sugo e mettetelo da parte.
Nettate le tinche, tagliate loro le pinne e la coda e così intere,
ponetele al fuoco con olio quando comincia a soffriggere. Conditele
con sale e pepe e tiratele a cottura col detto sugo versato a poco
per volta. Potrete mangiarle così che sono eccellenti; ma per dare al
zimino il suo vero carattere ci vuole un contorno d'erbaggi, bietola
o spinaci a cui, dopo lessati, farete prender sapore nell'intinto di
questo umido. I piselli pure vi stanno bene.

Anche il baccalà in zimino va cucinato così.

518. Luccio in umido

Il luccio è un pesce comune nelle nostre acque dolci che si fa
notare per certe sue particolarità. È molto vorace e siccome si nutre
esclusivamente di pesce, la sua carne riesce assai delicata al gusto;
però, essendo fornito di molte lische, bisogna scegliere sempre
individui del peso di 600 a 700 grammi; sono anche da preferirsi
quelli che vivono in acque correnti, i quali si distinguono per la
schiena verdastra e il ventre bianco argentato; mentre quelli delle
acque stagnanti si conoscono dall'oscurità della pelle. Si trovano dei
lucci del peso fino a 10, 15 e anche 30 chilogrammi e di un'età assai
elevata; credesi perfino di oltre 200 anni. Le uova della femmina e gli
spermatofori lattiginosi del maschio non vanno mangiati perchè hanno
un'azione molto purgativa.

Ammesso che abbiate da cucinare un luccio dell'indicato peso
all'incirca, raschiategli le scaglie, vuotatelo, tagliate via la
testa e la coda e dividetelo in quattro o cinque pezzi, che potranno
bastare ad altrettante persone. Ogni pezzo steccatelo per il lungo
con due lardelli di lardone conditi con sale e pepe, e poi fate un
battuto proporzionato con cipolla quanto una grossa noce, un piccolo
spicchio d'aglio, una costola di sedano, un pezzetto di carota e
un pizzico di prezzemolo, il tutto tritato fine perchè non occorre
passarlo. Mettetelo al fuoco con olio e quando avrà preso colore
fermatelo con sugo di pomodoro o conserva sciolta nell'acqua, sale
e pepe per condimento. Poi condensate alquanto questo intinto con un
pezzetto di burro intriso nella farina, mescolate bene e collocateci
il pesce facendolo bollire adagio e rivoltandolo; per ultimo versateci
una cucchiaiata di marsala o, mancando questa, un gocciolo di vino, e
lasciatelo bollire ancora un poco prima di mandarlo in tavola in mezzo
alla sua salsa.

519. Palombo fritto

Tagliate il palombo in rotelle non tanto grosse e lasciatele in
infusione nell'uovo alquanto salato per qualche ora. Mezz'ora avanti
di friggerle involtatele in un miscuglio formato di pangrattato,
parmigiano, aglio e prezzemolo tritati, sale e pepe. Un piccolo
spicchio d'aglio basterà per grammi 500 di pesce. Contornatelo con
spicchi di limone.

520. Palombo in umido

Tagliatelo a pezzi piuttosto grossi e poi fate un battuto con aglio,
prezzemolo e pochissima cipolla. Mettetelo al fuoco con olio e, quando
avrà soffritto a sufficienza, collocateci il palombo e conditelo con
sale e pepe. Rosolato che sia versateci un po' di vino rosso, o bianco
asciutto, e sugo di pomodoro o conserva per tirarlo a cottura.


ARROSTI

Gli arrosti allo spiede, eccezion fatta degli uccelli e dei piccioni,
ne' quali sta bene la salvia intera, non si usa più di lardellarli nè
di pillottarli, nè di steccarli con aglio, ramerino od altri odori
consimili che facilmente stuccano o tornano a gola. Dove l'olio è
buono ungeteli con questo liquido, altrimenti usate lardo o burro ove,
per qualche ragione locale, si suol dar la preferenza all'uno più che
all'altro di questi condimenti.

L'arrosto, in generale, si preferisce saporito e però largheggiate
alquanto col sale per le carni di vitella di latte, agnello,
capretto, pollame e maiale: tenetevi più scarsi colle carni grosse e
coll'uccellame perchè queste sono carni per sè stesse assai saporite;
ma salate sempre a mezza o anche a due terzi di cottura. Commettono
grave errore coloro che salano un arrosto qualunque prima di infilarlo
nello spiede perchè il fuoco allora lo prosciuga, anzi lo risecchisce.

Il maiale e le carni di bestie lattanti, come vitella di latte,
agnello, capretto e simili, debbono esser ben cotte per prosciugare la
soverchia loro umidità. Il manzo e il castrato cuoceteli assai meno
perchè, essendo queste carni molto asciutte devono restare sugose.
Gli uccelli cuoceteli a fiamma, ma badate di non arrivarli troppo,
chè quelle carni perderebbero allora gran parte del loro aroma; però
avvertite che non sanguinino il che potrete conoscere pungendoli sotto
l'ala. Anche dei polli si può conoscere la giusta cottura quando,
pungendoli nella stessa maniera, non esce più sugo.

Le carni di pollo risulteranno più tenere e di miglior colore se le
arrostirete involtate dentro ad un foglio la cui parte aderente alla
carne sia prima stata unta di burro; per evitare che la carta bruci,
ungetela spesso all'esterno. A mezza cottura levate il foglio e
terminate di cuocere il pollo, il tacchino o altro che sia, salandoli
ed ungendoli. In questo caso sarà bene di mettere un po' di sale nel
loro interno prima d'infilarli allo spiede e di steccar con lardone
il petto de' tacchini e delle galline di Faraone. Qui è bene avvertire
che il piccione giovane e il cappone ingrassato, sia arrosto che lesso,
sono migliori diacci che caldi e stuccano meno.

Le carni arrostite conservano meglio, che preparate in qualunque altra
maniera, le loro proprietà alimentari e si digeriscono più facilmente.

521. Roast-beef I

Questa voce inglese è penetrata in Italia col nome volgare di
_rosbiffe_, che vuoi dire bue arrosto. Un buon _rosbiffe_ è un piatto
di gran compenso in un pranzo ove predomini il genere maschile, il
quale non si appaga di bricciche come le donne, ma vuoi ficcare il
dente in qualche cosa di sodo e di sostanzioso.

Il pezzo che meglio si presta è la lombata indicata per la bistecca
alla fiorentina N. 556. Onde riesca tenero, deve essere di bestia
giovane e deve superare il peso di un chilogrammo, perchè il fuoco
non lo prosciughi, derivando la bellezza e bontà sua dal punto giusto
della cottura indicato dal color roseo all'interno e dalla quantità del
sugo che emette affettandolo. Per ottenerlo in codesto modo cuocetelo
a fuoco ardente e bene acceso fin da principio onde sia preso subito
alla superficie; ungetelo con l'olio, che poi scolerete dalla leccarda,
e per ultimo passategli sopra un ramaiuolo di brodo, il quale, unito
all'unto caduto dal _rosbiffe_, servirà di sugo al pezzo quando lo
mandate in tavola. Salatelo a mezza cottura tenendovi un po' scarsi
perchè questa qualità di carne, come già dissi, è per sè saporita, e
abbiate sempre presente che il benefico sale è il più fiero nemico di
una buona cucina.

Mettetelo al fuoco mezz'ora prima di mandare la minestra in tavola,
il che è sufficiente se il pezzo non è molto grosso, e per conoscerne
la cottura pungetelo nella patte più grossa con un sottile lardatoio,
ma non bucatelo spesso perchè non dissughi. Il sugo che n'esce non
dev'essere nè di color del sangue, nè cupo. Le patate per contorno
rosolatele a parte nell'olio da crude e sbucciate, intere se sono
piccole, e a quarti se sono grosse.

Il _rosbiffe_ si può anche mandare al forno, ma non viene buono come
allo spiede. In questo caso conditelo con sale, olio e un pezzo di
burro, contornatelo di patate crude sbucciate, e versate nel tegame un
bicchiere d'acqua.

Se il _rosbiffe_ avanzato non vi piace freddo, tagliatelo a fette,
rifatelo con burro e sugo di carne o di pomodoro.

522. Roast-beef II

Questa seconda maniera di cuocere il _rosbiffe_ mi sembra che sia da
preferirsi alla prima, perchè rimane più sugoso e più profumato.

Dopo averlo infilato nello spiede, involtatelo in un foglio bianco non
troppo sottile e bene imburrato con burro diaccio: legatelo alle due
estremità onde resti ben chiuso e mettetelo al fuoco di carbone molto
acceso. Giratelo e quando sarà quasi cotto strappate via la carta,
salatelo e fategli prendere il colore. Tolto dal fuoco, chiudetelo tra
due piatti e dopo dieci minuti servitelo.

523. Sfilettato tartufato

I macellari di Firenze chiamano _sfilettato_ la lombata di manzo o di
vitella a cui sia stato levato il filetto.

Prendete dunque un pezzo grosso di sfilettato e steccatelo tutto con
pezzetti di tartufi, meglio bianchi che neri, tagliati a punta e lunghi
tre centimetri circa, unendo ad ognuno di questi un pezzetto di burro
per riempire il buco che avrete aperto con la punta del coltello per
inserirli. Fate delle incisioni a traverso la cotenna onde non si
ritiri, legatelo ed infilatelo nello spiede per cuocerlo. A due terzi
di cottura dategli un'untatina con olio e salatelo scarsamente, perchè
queste carni di bestie grosse sono assai saporite e non hanno bisogno
di molto condimento.

524. Arrosto di vitella di latte

La vitella di latte si macella in tutti i mesi dell'anno; ma nella
primavera e nell'estate la troverete più grassa, più nutrita e di
miglior sapore. I pezzi che più si prestano per l'arrosto allo spiede
sono la lombata e il culaccio, e non hanno bisogno che d'olio e sale
per condimento.

Gli stessi pezzi si possono cuocere in tegame, leggermente steccati
d'aglio e ramerino, con olio, burro e un battutino di carnesecca, sale,
pepe e sugo di pomodoro per cuocere nell'intinto piselli freschi. E
questo un piatto che piace a molti.

525. Petto di vitella di latte in forno

Se io sapessi chi inventò il forno vorrei erigergli un monumento a mie
spese; in questo secolo di _monumentomania_ credo che ei lo meriterebbe
più di qualcun altro.

Trattandosi di un piatto di famiglia lasciate il pezzo come sta, con
tutte le sue ossa, e se non eccedesse il peso di 600 a 700 grammi
potete cuocerlo al forno da campagna. In questo caso steccatelo con
grammi 50 o 60 di prosciutto più magro che grasso tagliato fine,
legatelo onde stia raccolto, spalmatelo tutto copiosamente di lardo
(strutto) e salatelo. Collocatelo in una teglia e una diecina di minuti
prima di levarlo dal fuoco uniteci delle patate che, in quell'unto,
vengono molto buone.

Invece dello strutto potete servirvi di burro e olio e invece del
prosciutto salarlo generosamente.

526. Arrosto morto

Potete fare nella maniera che sto per dire ogni sorta di carne;
ma quella che più si presta, a parer mio, è la vitella di latte.
Prendetene un bel pezzo nella lombata che abbia unita anche la pietra.
Arrocchiatelo e legatelo con uno spago perchè stia più raccolto e
mettetelo al fuoco in una cazzaruola con olio fine e burro, ambedue in
poca quantità. Rosolatelo da tutte le parti, salatelo a mezza cottura e
finite di cuocerlo col brodo in guisa che vi resti poco o punto sugo.

Sentirete un arrosto che se non ha il profumo e il sapore di quello
fatto allo spiede avrà in compenso il tenero e la delicatezza. Se
non avete il brodo servitevi del sugo di pomodoro o conserva sciolta
nell'acqua. Se vi piace più saporito aggiungete carnesecca tritata
fine.

527. Arrosto morto coll'odore dell'aglio e del ramerino

Se, piacendovi questi odori, non amate che tornino a gola, non fate
come coloro che steccano un pollo, un pezzo di filetto o altra carne
qualunque con pezzi d'aglio e ramerino; ma regolandovi, quanto alla
cucinatura, come nel caso precedente, gettate nella cazzaruola uno
spicchio di aglio intero e due ciocche di ramerino. Quando mandate
l'arrosto in tavola passate il suo sugo ristretto senza spremerlo e
contornate, se credete, il pezzo della carne con patate, od erbaggi
rifatti a parte. In questo caso, piacendovi, potete anche aggraziare la
carne con pochissimo sugo di pomodoro o conserva.

Il cosciotto d'agnello viene assai bene in questa maniera, cotto tra
due fuochi.

528. Uccelli arrosto

Gli uccelli devono essere freschi e grassi; ma soprattutto freschi.
In que' paesi dove si vendono già pelati bisogna essere tondi bene
per farsi mettere in mezzo. Se li vedete verdi o col brachiere, cioè
col buzzo nero, girate largo; ma se qualche volta rimaneste ingannati,
cucinateli come il piccione in umido N. 276, perchè se li mettete allo
spiede, oltrechè aprirsi tutti durante la cottura, tramandano, molto
più che fatti in umido, quel fetore della putrefazione, ossia della
carne _faisandée_ come la chiamano i Francesi: puzzo intollerabile
alle persone di buon gusto, ma che purtroppo non dispiace in qualche
provincia d'Italia ove il gusto, per lunga consuetudine, si è depravato
fors'anche a scapito della salute.

Un'eccezione potrebbe farsi per le carni del fagiano e della beccaccia,
le quali, quando sono frolle, pare acquistino, oltre alla tenerezza, un
profumo particolare, specialmente poi se il fagiano lasciasi frollare
senza pelarlo.

Ma badiamo di non far loro oltrepassare il primo indizio della
putrefazione perchè altrimenti potrebbe accadervi come accadde a me
quando avendomi un signore invitato a pranzo in una trattoria molto
rinomata, ordinò, fra le altre cose per farmi onore, una beccaccia coi
crostini; ebbene questa tramandava dal bel mezzo della tavola un tale
fetore che, sentendomi rivoltar lo stomaco, non fui capace neppure di
appressarmela alla bocca, lasciando lui mortificato ed io col dolore di
non aver potuto aggradire la cortesia dell'amico.

Gli uccelli dunque, siano tordi, allodole o altri più minuti, non
vuotateli mai e prima d'infilarli acconciateli in questa guisa:
rovesciate loro le ali sul dorso onde ognuna di esse tenga ferme una o
due foglie di salvia; le zampe tagliatele all'estremità ed incrociatele
facendone passare una sopra il ginocchio dell'altra, forando il
tendine, e in questa incrociatura ponete una ciocchettina di salvia.
Poi infilateli collocando i più grossi nel mezzo tramezzandoli con un
crostino, ossia una fettina di pane di un giorno grossa un centimetro e
mezzo, oppure, se trovasi, un bastoncino tagliato a sbieco.

Con fettine di lardone, salate avanti e sottili quanto la carta,
fasciate il petto dell'uccello in modo che si possa infilare nello
spiede insieme col pane.

Cuoceteli a fiamma e se il loro becco non l'avete confitto nello
sterno, teneteli prima fermi alquanto col capo penzoloni onde facciano,
come suol dirsi, il collo; ungeteli una volta sola coll'olio quando
cominciano a rosolare servendovi di un pennello o di una penna per
non toccare i crostini, i quali sono già a sufficienza conditi dai
due lardelli e salateli una volta sola. Metteteli al fuoco ben tardi
perchè dovendo cuocere alla svelta c'è il caso che arrivino presto e
risecchiscano. Quando li mandate in tavola sfilateli pari pari, onde
restino uniti sul vassoio e composti in fila, che così faranno più
bella mostra.

Quanto all'arrosto d'anatra o di germano, che sa di selvatico, alcuni
gli spremono sopra un limone quando comincia a colorire e l'ungono con
quell'agro e coll'olio insieme raccolto nella ghiotta.

529. Arrosto d'agnello all'aretina

L'agnello comincia ad esser buono in dicembre, e per Pasqua o è
cominciata o sta per cominciare la sua decadenza.

Prendete un cosciotto o un quarto d'agnello, conditelo con sale,
pepe, olio e un gocciolo d'aceto. Bucatelo qua e là colla punta di un
coltello e lasciatelo in questo guazzo per diverse ore. Infilatelo
nello spiede e con un ramoscello di ramerino ungetelo spesso fino a
cottura con questo liquido, il quale serve a levare all'agnello il sito
di stalla, se temete che l'abbia, e a dargli un gusto non disgradevole.
Piacendovi più pronunziato l'odore del ramerino potete steccare il
pezzo con alcune ciocche del medesimo, levandole prima di mandarlo in
tavola.

530. Cosciotto di castrato arrosto

La stagione del castrato è dall'ottobre al maggio. Dicesi che si
deve preferire quello di gamba corta e di carne color rosso bruno. Il
cosciotto arrostito offre un nutrimento sano e nutriente, opportuno
specialmente a chi ha tendenza alla pinguedine.

Prima di cuocerlo lasciatelo frollare diversi giorni, più o meno a
seconda della temperatura. Prima d'infilarlo allo spiede battetelo
ben bene con un mazzuolo di legno, poi spellatelo e levategli,
senza troppo straziarlo, l'osso di mezzo. Dopo, perchè resti tutto
raccolto, legatelo e dategli fuoco ardente da principio, e a mezza
cottura diminuite il calore. Quando comincia a gettare il sugo, che
raccoglierete nella leccarda, bagnatelo col medesimo e con brodo
digrassato, nient'altro. Salatelo a cottura quasi completa; ma badate
che non riesca troppo cotto nè che sanguini e servitelo in tavola
col suo sugo in una salsiera e perchè faccia miglior figura involgete
l'estremità dell'osso della gamba in carta bianca frastagliata.

531. Arrosto di lepre I

Le parti della lepre (_Lepus timidus_) adatte per fare allo spiede sono
i quarti di dietro; ma le membra di questa selvaggina sono coperte di
pellicole che bisogna accuratamente levare, prima di cucinarle, senza
troppo intaccare i muscoli.

Avanti di arrostirla tenetela in infusione per dodici o quattordici
ore in un liquido così preparato: mettete al fuoco in una cazzaruola
tre bicchieri d'acqua con mezzo bicchier d'aceto o anche meno in
proporzione del pezzo, tre o quattro scalogni troncati, una o due
foglie d'alloro, un mazzettino di prezzemolo, un pochino di sale e
una presa di pepe; fatelo bollire per cinque o sei minuti e versatelo
diaccio sulla lepre. Tolta dall'infusione asciugatela e steccatela
tutta col lardatoio con fettine di lardone di qualità fine. Cuocetela
a fuoco lento, salatela a sufficienza ed ungetela con panna di latte e
nient'altro.

Dicono che il fegato della lepre non si deve mangiare perchè nocivo
alla salute.

532. Arrosto di lepre II

Se la lepre sarà ben frolla potete arrostire i quarti di dietro senza
farli precedere dall'infusione nella seguente maniera. Levate le
pellicole più grosse dai muscoli esterni e steccate tutto il pezzo di
lardelli di lardone che avrete salati avanti. Infilato allo spiede,
avvolgetelo in una carta imburrata e cosparsa di sale. Quando sarà
cotto togliete la carta e con un ramoscello di ramerino intinto nel
burro, ungetelo e fatelo colorire, salandolo ancora un poco.

533. Coniglio arrosto

Anche per un arrosto di coniglio allo spiede non si prestano che i
quarti di dietro. Steccatelo di lardone, ungetelo con olio o, meglio,
col burro e salatelo a cottura quasi completa.

534. Arrosto morto lardellato

Prendete, mettiamo, un pezzo corto e grosso di magro, di vitella o
di manzo, nella coscia o nel culaccio, ben frollo e del peso di un
chilogrammo all'incirca; steccatelo con grammi 30 di prosciutto grasso
e magro tagliato a fettine. Legatelo collo spago per tenerlo raccolto
e mettetelo in una cazzaruola con grammi 30 di burro, un quarto di
una cipolla diviso in due pezzi, tre o quattro costole di sedano
lunghe meno di un dito ed altrettante strisce di carota. Condite con
sale e pepe e quando la carne avrà preso colore, voltandola spesso,
annaffiatela con due piccoli ramaiuoli d'acqua e tiratela a cottura con
fuoco lento, lasciandole prosciugare molta parte dell'umido, ma badate
non vi si risecchi e diventi nera. Quando la mandate in tavola passate
il poco succo rimasto e versatelo sulla carne che potrete contornar di
patate a spicchi, rosolati nel burro o nell'olio.

Potete anche metter l'arrosto morto al fuoco col solo burro e tirarlo a
cottura con la cazzaruola coperta da una scodella piena d'acqua.

535. Piccione a sorpresa

È una sorpresa de' miei stivali; ma comunque sia è bene conoscerla
perchè non è cosa da disprezzarsi.

Se avete un piccione da mettere allo spiede e volete farlo bastare
a più di una persona, riempitelo con una braciuola di vitella o
di vitella di latte. S'intende che questa braciuola dev'essere di
grandezza proporzionata. Battetela bene per renderla più sottile e più
morbida, conditela con sale, pepe, una presina di spezie e qualche
pezzetto di burro, arrocchiatela e mettetela dentro al piccione
cucendone l'apertura. Se al condimento suddetto aggiungerete delle
fettine di tartufi sarà meglio che mai. Potete anche cuocere a parte
la cipollina e il fegatino del piccione nel sugo o nel burro, pestarli
e con essi spalmare la braciuola; così l'aroma differente delle due
qualità di carne si amalgama e si forma un gusto migliore. Ciò che si è
detto pel piccione valga per un pollastro.

536. Quagliette

Servitevi delle bracioline ripiene del N. 307, oppure fate l'involucro
con vitella di latte e quando saranno ripiene, fasciatele con
una fettina sottilissima di lardone e legatele in croce col refe.
Infilatele nello spiede per cuocerle arrosto, ognuna fra due crostini e
con qualche foglia di salvia, ungetele coll'olio, salatele, bagnatele
con qualche cucchiaiata di brodo e scioglietele quando le mandate in
tavola.

Anche col filetto di manzo a pezzetti, fasciato di lardone, coll'odore
della salvia e fra due crostini, si ottiene un buonissimo arrosto.

537. Braciuola di manzo ripiena arrosto

  Una braciuola di manzo grossa un dito del peso di grammi 500.
  Magro di vitella di latte, grammi 200.
  Prosciutto grasso e magro, grammi 30.
  Lingua salata, grammi 30.
  Parmigiano grattato, grammi 30.
  Burro, grammi 30.
  Fegatini di pollo, N. 2.
  Uova, N. 1.
  Una midolla di pane fresco grossa un pugno.

Fate un battutino con cipolla quanto una noce, un poco di sedano,
carota e prezzemolo; mettetelo al fuoco col detto burro e, rosolato
che sia, gettateci la vitella di latte a pezzetti e i fegatini, poco
sale e pepe per condimento, tirando la carne a cottura con un po' di
brodo. Levatela asciutta per tritarla fine colla lunetta e nell'intinto
che resta fate una pappa soda con la midolla del pane, bagnandola con
brodo se occorre. Ora, fate tutto un impasto, con la carne tritata,
la pappa, l'uovo, il parmigiano, il prosciutto e la lingua tagliata a
dadini. Composto così il ripieno, tuffate appena la braciuola di manzo
nell'acqua, per poterla distender meglio, battetela con la costola del
coltello e spianatela con la lama. Collocateci il ripieno in mezzo e
formatene un rotolo che legherete stretto a guisa di salame prima dalla
parte lunga e poi per traverso. Infilatela nello spiede per la sua
lunghezza e arrostitela con olio e sale. Sentirete un arrosto delicato,
il quale potrà bastare per sei o sette persone.

538. Costolette di vitella di latte alla milanese

Tutti conoscete le costolette semplici alla milanese, ma se le
aggradite più saporite trattatele in questa guisa. Dopo aver denudato
l'osso della costola e scartatine i ritagli, spianatele con la lama
di un grosso coltello per allargarle e ridurle sottili. Poi fate un
battuto con prosciutto più grasso che magro, un poco di prezzemolo,
parmigiano grattato, l'odor dei tartufi, se li avete, e poco sale e
pepe. Con questo composto spalmate le costolette da una sola parte,
mettetele in infusione nell'uovo, poi panatele e cuocetele alla _sautè_
col burro, servendole con spicchi di limone. Per cinque costolette,
se non sono molto grosse, basteranno grammi 50 di prosciutto e due
cucchiaiate colme di parmigiano.

539. Pollo ripieno arrosto

Non è un ripieno da cucina fine, ma da famiglia. Per un pollo di
mediocre grandezza eccovi all'incirca la dose degli ingredienti:

  Due salsicce.
  Il fegatino, la cresta e i bargigli del pollo medesimo.
  Otto o dieci marroni bene arrostiti.
  Una pallina di tartufi o, in mancanza di questi, alcuni
    pezzetti di funghi secchi.
  L'odore di noce moscata.
  Un uovo.

Se invece di un pollo fosse un tacchino, duplicate la dose.

Cominciate col dare alle salsicce e alle rigaglie mezza cottura
nel burro, bagnandole con un po' di brodo se occorre; conditele con
poco sale e poco pepe a motivo delle salsicce. Levatele asciutte e
nell'umido che resta gettate una midolla di pane, per ottenere con
un po' di brodo due cucchiaiate di pappa soda. Spellate le salsicce,
tritate con la lunetta le rigaglie e i funghi rammolliti, e insieme
colle bruciate, coll'uovo e la pappa pestate ogni cosa ben fine in un
mortaio, meno i tartufi che vanno tagliati a fettine e lasciati crudi.
Questo è il composto col quale riempirete il pollo, il cui ripieno si
lascierà tagliar meglio diaccio che caldo e sarà anche più grato al
gusto.

540. Cappone arrosto tartufato

La cucina è estrosa, dicono i fiorentini, e sta bene perchè tutte le
pietanze si possono condizionare in vari modi secondo l'estro di chi
le manipola; ma modificandole a piacere non si deve però mai perder di
vista il semplice, il delicato e il sapore gradevole, quindi tutta la
questione sta nel buon gusto di chi le prepara. Io nell'eseguire questo
piatto costoso ho cercato di attenermi ai precetti suddetti, lasciando
la cura ad altri d'indicare un modo migliore. Ammesso che un cappone
col solo busto, cioè vuoto, senza il collo e le zampe, ucciso il giorno
innanzi, sia del peso di grammi 800 circa, lo riempirei nella maniera
seguente:

  Tartufi, neri o bianchi che siano poco importa,
    purchè odorosi, grammi 250.
  Burro, grammi 80.
  Marsala, cucchiaiate N. 5.

I tartufi, che terrete grossi come le noci, sbucciateli leggermente
e la buccia gettatela così cruda dentro al cappone; anche qualche
fettina di tartufo crudo si può inserire sotto la pelle. Mettete il
burro al fuoco e quando è sciolto buttateci i tartufi con la marsala,
sale e pepe per condimento e, a fuoco ardente, fateli bollire per due
soli minuti rimuovendoli sempre. Levati dalla cazzaruola, lasciateli
diacciare finchè l'unto sia rappreso e poi versate il tutto nel
cappone, per cucirlo tanto nella parte inferiore che nell'anteriore
dove è stato levato il collo.

Serbatelo in luogo fresco per cuocerlo dopo 24 ore dandogli così tre
giorni di frollatura.

Se si trattasse di un fagiano o di un tacchino regolatevi in
proporzione. Questi, d'inverno, è bene conservarli ripieni tre o
quattro giorni prima di cuocerli, anzi pel fagiano bisogna aspettare
i primi accenni della putrefazione, chè allora la carne acquista quel
profumo speciale che la distingue. Per la cottura avvolgeteli in un
foglio e trattateli come la gallina di Faraone N. 546.

541. Pollo al diavolo

Si chiama così perchè si dovrebbe condire con pepe forte di Caienna
e servire con una salsa molto piccante, cosicchè, a chi lo mangia,
nel sentirsi accendere la bocca, verrebbe la tentazione di mandare al
diavolo il pollo e chi l'ha cucinato. Io indicherò il modo seguente che
è più semplice e più da cristiano.

Prendete un galletto o un pollastro giovane, levategli il collo e le
zampe e, apertolo tutto sul davanti, schiacciatelo più che potete.
Lavatelo ed asciugatelo bene con un canovaccio, poi mettetelo in
gratella e quando comincia a rosolare, voltatelo, ungetelo col burro
sciolto oppure con olio mediante un pennello e conditelo con sale
e pepe. Quando avrà cominciato a prender colore la parte opposta,
voltatelo e trattatelo nella stessa maniera; e continuando ad ungerlo e
condirlo a sufficienza, tenetelo sul fuoco finchè sia cotto.

Il pepe di Caienna si vende sotto forma di una polvere rossa, che viene
dall'Inghilterra in boccette di vetro.

542. Pollo in porchetta

Non è piatto signorile, ma da famiglia. Riempite un pollo qualunque
con fettine di prosciutto grasso e magro, larghe poco più di un dito,
aggiungete tre spicchi d'aglio interi, due ciocchettine di finocchio
e qualche chicco di pepe. Conditelo all'esterno con sale e pepe e
cuocetelo in cazzaruola con solo burro e fra due fuochi. Al tempo delle
salsicce potete sostituire queste al prosciutto introducendole spaccate
per il lungo.

543. Arrosto morto di pollo alla bolognese

Mettetelo al fuoco con olio, burro, una fetta di prosciutto grasso
e magro tritato fine, qualche pezzetto d'aglio e una ciocchettina di
ramerino. Quando sarà rosolato, aggiungete pomodori a pezzi netti dai
semi, oppure conserva sciolta nell'acqua. Cotto che sia levatelo e in
quell'intinto cuocete patate a tocchetti, indi rimettetelo al fuoco per
riscaldarlo.

544. Pollo alla Rudinì

Questo pollo, battezzato non si sa perchè con tal nome, riesce un
piatto semplice, sano e di sapore delicato, perciò lo descrivo.
Prendete un pollastro giovane, levategli il collo, le punte delle ali,
e le zampe tagliatele a due dita dal ginocchio; poi fatene sei pezzi:
due colle ali a ciascuna delle quali lascerete unita la metà del petto,
due colle coscie compresavi l'anca e due col groppone toltane la parte
anteriore. Levate le ossa delle anche e la forcella del petto; i due
pezzi del groppone schiacciateli.

Frullate un uovo con acqua quanta ne stia in un mezzo guscio d'uovo,
metteteci in infusione il pollo dopo averlo infarinato e conditelo
col pepe e col sale a buona misura lasciandovelo fino al momento
di cuocerlo. Allora prendete i pezzi a uno per uno, panateli e,
messa la _sautè_ o una teglia di rame al fuoco con gr. 100 di burro,
cuoceteli in questa maniera. Quando comincia a soffriggere il burro
collocateci per un momento i pezzi del pollo dalla parte della pelle,
poi rivoltateli, coprite la _sautè_ con un coperchio e con molto fuoco
sopra e poco sotto, lasciateli per circa dieci minuti. Servitelo con
spicchi di limone e sentirete che sarà buono tanto caldo che freddo.

Per parlare un linguaggio da tutti compreso, la Sacra Scrittura dice
che Giosuè fermò il sole e non la terra e noi si fa lo stesso quando
si parla di polli, perchè l'anca dovrebbesi chiamar coscia, la coscia
gamba e la gamba tarso: infatti l'anca ha un osso solo che corrisponde
al femore degli uomini, la coscia ne ha due che corrispondono alla
tibia e alla fibula e la zampa rappresenta il primo osso dei piede,
cioè il tarso. Così le ali, per la conformità delle ossa, corrispondono
alle braccia che, dalla spalla al gomito sono di un sol pezzo (omero)
e di due pezzi (radio e ulna) nell'avambraccio; le punte delle ali poi
sono i primi accenni di una mano in via di formazione.

Pare, e se è vero potete accertarvene alla prova, che il pollo cotto
appena ucciso sia più tenero che quando è sopraggiunta la rigidità
cadaverica.

545. Pollo vestito

Non è piatto da farne gran caso, ma può recare sorpresa in un pranzo
famigliare.

Prendete il busto di un pollastro giovane, cioè privo delle zampe,
del collo e delle interiora; ungetelo tutto con burro diaccio,
spolverizzatelo di sale, e un pizzico di questo versatelo nell'interno.
Poi, colle ali piegate, lasciatelo con due larghe e sottili fette di
prosciutto più magro che grasso e copritelo con la pasta descritta
nella ricetta N. 277, tirata col matterello alla grossezza di uno scudo
all'incirca. Doratela col rosso d'uovo e cuocete il pollo così vestito
a moderato calore nel forno o nel forno da campagna. Servitelo come sta
per essere aperto e trinciato sulla tavola.

A me sembra migliore diaccio che caldo.

546. Gallina di Faraone

Questo gallinaceo originario della Numidia, quindi erroneamente
chiamato gallina d'India, era presso gli antichi il simbolo dell'amor
fraterno. Meleagro, re di Calidone, essendo venuto a morte, le
sorelle lo piansero tanto che furono da Diana trasformate in galline
di Faraone. La _Numida meleagris_, che è la specie domestica, mezza
selvatica ancora, forastica ed irrequieta, partecipa della pernice
sia nei costumi che nel gusto della carne saporita e delicata. Povere
bestie, tanto belline! Si usa farle morire scannate, o, come alcuni
vogliono, annegate nell'acqua tenendovele sommerse a forza; crudeltà
questa, come tante altre inventate dalla ghiottoneria dell'uomo.
La carne di questo volatile ha bisogno di molta frollatura e,
nell'inverno, può conservarsi pieno per cinque o sei giorni almeno.

Il modo migliore di cucinare le galline di Faraone è arrosto allo
spiede. Ponete loro nell'interno una pallottola di burro impastata
nel sale, steccate il petto con lardone ed involtatele in un foglio
spalmato di burro diaccio spolverizzato di sale, che poi leverete a
due terzi di cottura per finire di cuocerle e di colorirle al fuoco,
ungendole coll'olio e salandole ancora.

Al modo istesso può cucinarsi un tacchinotto.

547. Anatra domestica arrosto

Salatela nell'interno e fasciatele tutto il petto con larghe e sottili
fette di lardone tenute aderenti con lo spago. Ungetela coll'olio e
salatela a cottura quasi completa.

Il germano, ossia l'anatra selvatica, essendo naturalmente magra, getta
poco sugo e quindi meglio sarà di ungerla col burro.

548. Oca domestica

L'oca era già domestica ai tempi di Omero e i Romani (388 anni av. C.)
la tenevano in Campidoglio come animale sacro a Giunone.

L'oca domestica, in confronto delle specie selvatiche, è cresciuta in
volume, si è resa più feconda e pingue in modo da sostituire il maiale
presso gl'Israeliti. Come cibo io non l'ho molto in pratica, perchè
sul mercato di Firenze non è in vendita e in Toscana poco o punto si
usa la sua carne; ma l'ho mangiata a lesso e mi piacque. Da essa sola
si otterrebbe un brodo troppo dolce; ma mista al manzo contribuisce a
renderlo migliore se ben digrassato.

Mi dicono che in umido e arrosto si può trattare come l'anatra
domestica e che il petto in gratella si usa steccarlo col prosciutto o
con le acciughe salate, per chi si fa un divieto di quello, e condito
con olio, pepe e sale.

In Germania si cuoce arrosto ripiena di mele, vivanda codesta non
confacente per noi Italiani, che non possiamo troppo scherzare coi cibi
grassi e pesanti allo stomaco, come rileverete dal seguente aneddoto.

Un mio contadino, uso a solennizzare la festa di Sant'Antonio abate,
volle un anno, meglio del consueto, riconoscerla coll'imbandire un buon
desinare a' suoi amici, non escludendo il fattore.

Tutto andò bene perchè le cose furono fatte a dovere; ma un contadino
benestante, che era degli invitati, sentendosi il cuore allargato,
perchè al bere e al mangiare aveva fatto del meglio suo, disse ai
commensali: — Per San Giuseppe, che è il titolare della mia parrocchia,
vi voglio tutti a casa mia e in quel giorno s'ha da stare allegri. — Fu
accettato volentieri l'invito e nessuno mancò al convegno.

Giunta l'ora più desiderata per tali feste, che è quella di sedersi a
tavola, cominciò il bello, perocchè si diede principio col brodo che
era d'oca; il fritto era d'oca, il lesso era d'oca, l'umido era d'oca,
e l'arrosto di che credete che fosse? era d'oca!! Non so quel che
avvenisse degli altri, ma il fattore verso sera cominciò a sentirsi
qualche cosa in corpo che non gli permetteva di cenare e la notte
gli scoppiò dentro un uragano tale di tuoni, vento, acqua e gragnuola
che ad averlo visto il giorno appresso, così sconfitto e abbattuto di
spirito, faceva dubitare non fosse divenuto anch'esso un'oca.

Sono rinomati i pasticci di Strasburgo di fegato d'oca reso voluminoso
mediante un trattamento speciale lungo e crudele, inflitto a queste
povere bestie.

A proposito di fegato d'oca me ne fu regalato uno, proveniente dal
veneto, che col suo abbondante grasso attaccato pesava grammi 600,
il cuore compreso, e seguendo l'istruzione ricevuta, lo cucinai
semplicemente in questa maniera. Prima misi al fuoco il grasso,
tagliato all'ingrosso, poi il cuore a spicchi e per ultimo il fegato
a grosse fette. Condimento, sale e pepe soltanto; servito in tavola,
scolato dal soverchio unto, con spicchi di limone. Bisogna convenire
che è un boccone molto delicato.

Vedi fegato d'oca N. 274.

549. Tacchino

Il tacchino appartiene all'ordine dei _Rasores_, ossia gallinacci,
alla famiglia della _Phasanidae_ e al genere _Meleagris_. È originario
dell'America settentrionale, estendendosi la sua dimora dal nord
ovest degli Stati Uniti allo stretto di Panama, ed ha il nome di pollo
d'India perchè Colombo credendo di potersi aprire una via per le Indie
orientali, navigando a ponente, quelle terre da lui scoperte furono
poi denominate Indie occidentali. Pare accertato che gli Spagnuoli
portassero quell'uccello in Europa al principio nel 1500 e dicesi che i
primi tacchini introdotti in Francia furono pagati un luigi d'oro.

Siccome quest'animale si ciba di ogni sudiceria in cui si abbatte,
la sua carne, se è mal nutrito, acquista talvolta un gusto nauseante,
ma diviene ottima e saporosa se alimentato di granturco e di pastoni
caldi di crusca. Si può cucinare in tutti i modi: a lesso, in umido,
in gratella e arrosto; la carne della femmina è più gentile di quella
del maschio. Dicono che il brodo di questo volatile sia caloroso, il
che può essere, ma è molto saporito e si presta bene per le minestre di
malfattini, riso con cavolo o rapa, gran farro e farinata di granturco
aggraziate e rese più gustose e saporite con due salsicce sminuzzate
dentro. La parte da preferirsi per lesso è l'anteriore compresa l'ala,
che è il pezzo più delicato. Per l'arrosto morto e per l'arrosto allo
spiede si prestano meglio i quarti di dietro. Trattandosi del primo
è bene steccarlo leggermente di aglio e ramerino e condirlo con un
battuto di carnesecca o lardone, un poco di burro, sale e pepe, sugo
di pomodoro o conserva sciolta nell'acqua, onde poter rosolare nel
suo intinto delle patate per contorno. Arrosto allo spiede si unge
coll'olio e, piacendo, si serve con un contorno di polenta fritta.
Il petto poi, spianato alla grossezza di un dito e condito qualche
ora avanti a buona misura, con olio, sale e pepe, è ottimo anche in
gratella, anzi è un piatto gradito ai bevitori, i quali vi aggiungono,
conciati nella stessa maniera, il fegatino e il ventriglio tagliuzzato
perchè prenda meglio il condimento.

Vi dirò per ultimo che un tacchinotto giovane del peso di due
chilogrammi all'incirca, cotto intero, allo spiede come la gallina di
Faraone, può fare eccellente figura in qualsiasi pranzo, specialmente
se è primiticcio.

550. Pavone

Ora che nella serie degli arrosti vi ho nominati alcuni volatili di
origine esotica, mi accorgo di non avervi parlato del pavone, _Pavo
cristatus_, che mi lasciò ricordo di carne eccellente per individui di
giovane età.

Il più splendido, per lo sfarzo dei colori, fra gli uccelli dell'ordine
dei gallinacei, il pavone abita le foreste delle Indie orientali e
trovasi in stato selvatico a Guzerate nell'Indostan, a Cambogia sulle
coste del Malabar, nel regno di Siam e nell'isola di Giava. Quando
Alessandro il Macedone, invasa l'Asia minore, vide questi uccelli
la prima volta dicesi rimanesse così colpito dalla loro bellezza
da interdire con severe pene di ucciderli. Fu quel monarca che li
introdusse in Grecia ove furono oggetto di tale curiosità che tutti
correvano a vederli; ma poscia, trasportati a Roma sulla decadenza
della repubblica, il primo a cibarsene fu Quinto Ortensio l'oratore,
emulo di Cicerone e, piaciuti assai, montarono in grande stima dopo che
Aufidio Lurcone insegnò la maniera d'ingrassarli, tenendone un pollaio
dal quale traeva una rendita di millecinquecento scudi la qual cosa non
è lontana dal vero se si vendevano a ragguaglio di cinque scudi l'uno.

551. Maiale arrostito nel latte

Prendete un pezzo di maiale nella lombata del peso di grammi 500 circa,
salatelo e mettetelo in cazzaruola con decilitri 2-1/2 di latte.
Copritelo e fatelo bollire adagio, finchè il latte sarà consumato;
allora aumentate il fuoco per rosolarlo e, ottenuto questo, scolate
via il grasso e levate il pezzo della carne per aggiungere in quei
rimasugli di latte coagulato un gocciolo di latte fresco. Mescolate,
fategli alzare il bollore e servitevene per ispalmare delle fettine di
pane, appena arrostite, onde servirle per contorno al maiale quando lo
manderete caldo in tavola.

Tre decilitri di latte in tutto potranno bastare. Cucinato così il
maiale riesce di gusto delicato e non istucca.

552. Pesce di maiale arrosto

Il pesce di maiale è quel muscolo bislungo posto ai lati della spina
dorsale, che a Firenze si chiama _lombo di maiale_. Colà si usa
distaccarlo insieme colla pietra e in cotesto modo si presta per un
arrosto eccellente. Tagliatelo a pezzetti e infilatelo nello spiede,
tramezzandolo di crostini e salvia come si usa cogli uccelli, e
ungetelo, come questi, coll'olio.

553. Agnello all'orientale

Dicono che la spalla d'agnello arrostita ed unta con burro e latte,
era e sia tuttavia una delle più ghiotte leccornie per gli Orientali;
perciò io l'ho provata e ho dovuto convenire che si ottiene tanto
da essa che dal cosciotto un arrosto allo spiede tenero e delicato.
Trattandosi del cosciotto, io lo preparerei in questa maniera, la quale
mi sembra la più adatta: steccatelo tutto col lardatoio di lardelli di
lardone conditi con sale e pepe, ungetelo con burro e latte o con latte
soltanto e salatelo a mezza cottura.

554. Piccione in gratella

La carne di piccione per la quantità grande di fibrina e di albumina
che contiene, è molto nutriente ed è prescritta alle persone deboli
per malattia o per altra qualunque cagione. Il vecchio Nicomaco nella
_Clizia_ del Machiavelli, per trovarsi abile a una giostra amorosa,
proponevasi di mangiare _uno pippione grosso, arrosto così verdemezzo
che sanguigni un poco_.

Prendete un piccione grosso, ma giovine, dividetelo in due parti
per la sua lunghezza e stiacciatele bene colle mani. Poi mettetele a
soffriggere nell'olio per quattro o cinque minuti, tanto per assodarne
la carne. Conditelo così caldo con sale e pepe, e poi condizionatelo
in questa maniera: disfate al fuoco, senza farlo bollire, 40 grammi di
burro; frullate un uovo e mescolate l'uno e l'altro insieme. Intingete
bene il piccione in questo miscuglio e dopo qualche tempo involtatelo
tutto nel pangrattato. Cuocetelo in gratella a lento fuoco e servitelo
con una salsa o con un contorno.

555. Fegatelli in conserva

Tutti sanno fare i fegatelli di maiale conditi con olio, pepe e sale,
involtati nella rete e cotti in gratella, allo spiede o in una teglia;
ma molti non sapranno che sì possono conservare per qualche mese come
si pratica nella campagna Aretina e forse anche altrove, ponendoli dopo
cotti in un tegame e riempiendo questo di lardo strutto e a bollore.
Si levano poi via via che se ne vuoi far uso e si riscaldano. È una
cosa che può far comodo a chi sala il maiale in casa, perchè si avranno
allora meno frattaglie da consumare.

Alcuni usano cuocere i fegatelli fra due foglie di alloro, oppure, come
in Toscana, di aggiungere al condimento un po' di seme di finocchio; ma
sono odori acuti che molti stomachi non tollerano, e tornano a gola.

556. Bistecca alla fiorentina

Da _beef-steak_ parola inglese che vale _costola di bue_, è derivato il
nome della nostra bistecca, la quale non è altro che una braciuola col
suo osso, grossa un dito o un dito e mezzo, tagliata dalla lombata di
vitella. I macellari di Firenze chiamano vitella il sopranno non che le
altre bestie bovine di due anni all'incirca; ma, se potessero parlare,
molte di esse vi direbbero non soltanto che non sono più fanciulle, ma
che hanno avuto marito e qualche figliuolo.

L'uso di questo piatto eccellente, perchè sano, gustoso e
ricostituente, non si è ancora generalizzato in Italia, forse a motivo
che in molte delle sue provincie si macellano quasi esclusivamente
bestie vecchie e da lavoro. In tal caso colà si servono del filetto,
che è la parte più tenera, ed impropriamente chiamano bistecca una
rotella del medesimo cotta in gratella.

Venendo dunque al merito della vera bistecca fiorentina, mettetela in
gratella a fuoco ardente di carbone, così naturale come viene dalla
bestia o tutt'al più lavandola e asciugandola; rivoltatela più volte,
conditela con sale e pepe quando è cotta, e mandatela in tavola con
un pezzetto di burro sopra. Non deve essere troppo cotta perchè il
suo bello è che, tagliandola, getti abbondante sugo nel piatto. Se
la salate prima di cuocere, il fuoco la risecchisce, e se la condite
avanti con olio o altro, come molti usano, saprà di moccolaia e sarà
nauseante.

557. Bistecca nel tegame

Se avete una grossa bistecca che, per esser di bestia non tanto giovane
o macellata di fresco, vi faccia dubitare della sua morbidezza, invece
di cuocerla in gratella, mettetela in un tegame con un pezzetto di
burro e un gocciolino d'olio, e regolandovi come al N. 527, datele
odore di aglio e ramerino. Aggiungete, se occorre, un gocciolo di brodo
o d'acqua, oppure sugo di pomodoro e servitela in tavola con patate
a tocchetti cotti nel suo intinto, e se questo non basta, aggiungete
altro brodo, burro e conserva di pomodoro.

558. Arnioni alla parigina

Prendete un rognone, ossia una pietra di vitella, digrassatela,
apritela e copritela d'acqua bollente. Quando l'acqua sarà diacciata,
asciugatela bene con un canovaccio ed infilatela per lungo e per
traverso con degli stecchi puliti onde stia aperta (a Parigi si usano
spilloni di argento), conditela con grammi 30 di burro liquefatto, sale
e pepe, e lasciatela così preparata per un'ora o due.

Dato che la pietra sia del peso di 600 o 700 grammi, prendete altri
30 grammi di burro ed un'acciuga grossa o due piccole, nettatele,
tritatele e schiacciatele colla lama di un coltello insieme col burro e
formatene una pallottola. Cuocete la pietra in gratella, ma non troppo
onde resti tenera, ponetela in un vassoio, spalmatela così bollente
colla pallottola di burro e d'acciuga e mandatela in tavola.


PASTICCERIA

559. Strudel

Non vi sgomentate se questo dolce vi pare un intruglio nella sua
composizione e se dopo cotto vi sembrerà qualche cosa di brutto come
un'enorme sanguisuga, o un informe serpentaccio, perchè poi al gusto vi
piacerà.

  Mele _reinettes_, o mele tenere di buona qualità, gr. 500.
  Farina, grammi 250.
  Burro, grammi 100.
  Uva di Corinto, grammi 85.
  Zucchero in polvere, grammi 85.
  Raschiatura di un limone.
  Cannella in polvere due o tre prese.

Spegnete la farina con latte caldo, burro, quanto una noce, un uovo e
un pizzico di sale per farne una pasta piuttosto soda che lascerete
riposare un poco prima di servirvene. Tirate con questa pasta una
sfoglia sottile come quella dei taglierini e, lasciando gli orli
scoperti, distendetevi sopra le mele che avrete prima sbucciate,
nettate dai torsoli e tagliate a fette sottili. Sul suolo delle mele
spargete l'uva, la raschiatura di limone, la cannella, lo zucchero e
infine i 100 grammi di burro liquefatto, lasciandone un po' indietro
per l'uso che sentirete. Ciò fatto avvolgete la sfoglia sopra sè stessa
per formarne un rotolo ripieno che adatterete in una teglia di rame,
già unta col burro, assecondando per necessità la forma rotonda della
medesima; col burro avanzato ungete tutta la parte esterna del dolce
e mandatelo al forno. Avvertite che l'uva di Corinto, o sultanina,
è diversa dall'uva passolina. Questa è piccola e nera; l'altra è
il doppio più grossa, di colore castagno chiaro e senza vinacciuoli
anch'essa. Il limone raschiatelo con un vetro.

560. Presnitz

Eccovi un altro dolce di tedescheria e come buono! Ne vidi uno che era
fattura della prima pasticceria di Trieste, lo assaggiai e mi piacque.
Chiestane la ricetta la misi alla prova e riuscì perfettamente; quindi,
mentre ve lo descrivo, mi dichiaro gratissimo alla gentilezza di chi mi
fece questo favore.

  Uva sultanina, grammi 160.
  Zucchero, grammi 130.
  Noci sgusciate, grammi 130.
  Focaccia rafferma, grammi 110.
  Mandorle dolci sbucciate, grammi 60.
  Pinoli, grammi 60.
  Cedro candito, grammi 35.
  Arancio candito, grammi 35.
  Spezie composte di cannella, garofani e macis, grammi 5.
  Sale, grammi 2.
  Cipro, decilitri 1.
  Rhum, decilitri 1.

L'uva sultanina, dopo averla nettata, mettetela in infusione nel cipro
e nel rum mescolati insieme; lasciatela così diverse ore e levatela
quando comincia a gonfiare. I pinoli tagliateli in tre parti per
traverso, i frutti canditi tagliateli a piccolissimi dadi, le noci e le
mandorle tritatele con la lunetta alla grossezza del riso all'incirca,
e la focaccia, che può essere una pasta della natura dei _brioches_ o
del panettone di Milano, grattatela o sbriciolatela. L'uva lasciatela
intera e poi mescolate ogni cosa insieme, il rum e il cipro compresivi.

Questo è il ripieno; ora bisogna chiuderlo in una pasta sfoglia per la
quale può servirvi la ricetta del N. 155 nella proporzione di farina
gr. 160 e burro gr. 80. Tiratela stretta, lunga e della grossezza poco
più di uno scudo.

Distendete sulla medesima il ripieno e fatene un rocchio a guisa di
salsicciotto tirando la sfoglia sugli orli per congiungerla. Dategli
la circonferenza di 10 centimetri circa, schiacciatelo alquanto o
lasciatelo tondo, ponetelo entro a una teglia di rame unta col burro
avvolto intorno a sè stesso come farebbe la serpe; però non troppo
serrato. Infine, con un pennello, spalmatelo con un composto liquido di
burro sciolto e un rosso d'uovo.

Invece di uno potete farne due, se vi pare, con questa stessa dose, la
metà della quale io ritengo che basterebbe per sette od otto persone.

561. Kugelhupf

  Farina d'Ungheria o finissima, grammi 200.
  Burro, grammi 100.
  Zucchero, grammi 50.
  Uva sultanina, grammi 50.
  Lievito di birra, grammi 30.
  Uova, uno intero e due rossi.
  Sale, un pizzico.
  Odore di scorza di limone.
  Latte, quanto basta.

Intridete il lievito col latte tiepido e un pugno della detta farina
per formare un piccolo pane piuttosto sodo; fategli un taglio in croce
e ponetelo in una cazzarolina con un velo di latte sotto, coperta e
vicina al fuoco, badando che questo non la scaldi troppo.

D'inverno sciogliete il burro a bagno-maria poi lavoratelo alquanto
coll'uovo intero, indi versate lo zucchero e poi la farina, i rossi
d'uovo, il sale e l'odore, mescolando bene. Ora, aggiungete il lievito
che nel frattempo avrà già gonfiato e con cucchiaiate di latte tiepido,
versate una alla volta, lavorate il composto con un mestolo entro a una
catinella per più di mezz'ora riducendolo a una consistenza alquanto
liquida, non però troppo. Per ultimo versate l'uva e mettetelo in uno
stampo liscio imburrato e spolverizzato di zucchero a velo misto a
farina, ove il composto non raggiunga la metà del vaso che porrete ben
coperto in caldana o in un luogo di temperatura tiepida a lievitare, al
che ci vorranno due o tre ore.

Quando sarà ben cresciuto da arrivare alla bocca del vaso, mettetelo in
forno a calore non troppo ardente, sformatelo diaccio, spolverizzatelo
di zucchero a velo o se credete (questo è a piacere) annaffiatelo col
rhum.

562. Krapfen II

Fatti nel seguente modo riescono più gentili di quelli del N. 182,
specialmente se devono servire come piatto dolce, e prenderanno la
figura di palle lisce senza alcuna impressione sopra.

  Farina d'Ungheria, grammi 200.
  Burro, grammi 50.
  Lievito di birra, grammi 20.
  Latte o panna meno di un decilitro, onde il composto
    riesca sodettino.
  Rossi d'uovo, N. 3.
  Zucchero, un cucchiaino.
  Sale, una buona presa.

Mettete in una tazza il lievito con una cucchiaiata della farina e,
stemperandolo con un poco del detto latte tiepido, ponetelo a lievitare
vicino al fuoco. Poi in una catinella versate il burro, sciolto
d'inverno a bagnomaria, e lavoratelo con un mestolo, gettandovi i rossi
d'uovo uno alla volta, indi versate il resto della farina, il lievito
quando sarà cresciuto del doppio, il latte a poco per volta, il sale
e lo zucchero, lavorando il composto con una mano fino a che non si
distacchi dalla catinella. Fatto ciò stacciatevi sopra un sottil velo
di farina comune e mettetelo a lievitare in luogo tiepido entro al suo
vaso e quando il composto sarà cresciuto versatelo sulla spianatoia
sopra a un velo di farina e leggermente col matterello assottigliatelo
alla grossezza di mezzo dito; indi, servendovi dello stampo della
ricetta N. 7, tagliatelo in 24 dischi sulla metà dei quali porrete,
quanto una piccola noce, conserva di frutta o crema pasticcera. Bagnate
questi dischi all'ingiro con un dito intinto nel latte per coprirli e
appiccicarli coi 12 rimasti vuoti; lievitateli e friggeteli in molto
unto, olio o strutto che sia, spolverizzateli di zucchero a velo quando
non saranno più a bollore e serviteli. Se trattasi di doppia dose,
grammi 30 di lievito potranno bastare.

563. Savarin

Ad onore forse di Brillat-Savarin fu applicato a questo dolce un
tal nome. Contentiamoci dunque di chiamarlo alla francese, e di
raccomandarlo per la sua bontà ed eleganza di forma, ad ottenere la
quale occorre uno stampo a forma rotonda, col buco nel mezzo, convesso
alla parte esterna e di capacità doppia del composto che deve entrarvi.

  Farina d'Ungheria o finissima, grammi 180.
  Burro, grammi 60.
  Zucchero, grammi 40.
  Mandorle dolci, grammi 40.
  Latte, decilitri 2.
  Uova, due rossi e una chiara.
  Una presa di sale.
  Lievito di birra, quanto un piccolo uovo.

Ungete lo stampo con burro diaccio, spolverizzatelo di farina comune
mista con zucchero a velo e spargete in fondo al medesimo le dette
mandorle sbucciate e tagliate a filetti corti. Se le tostate, farete
meglio.

Stemperate ed impastate il lievito con un gocciolo del detto latte
tiepido e con un buon pizzico della farina d'Ungheria per fare un
piccolo pane che porrete a lievitare come quello del Babà N. 565.
Ponete il resto della farina e gli altri ingredienti meno il latte che
va aggiunto a poco per volta in una catinella, e cominciate a lavorarli
col mestolo; poi uniteci il lievito e quando il composto sarà lavorato
in modo che si distacchi bene dalla catinella, versatelo nello stampo
sopra le mandorle. Ora mettetelo a lievitare in luogo appena tiepido e
ben riparato dall'aria, prevenendovi che per questa seconda lievitatura
occorreranno quattro o cinque ore. Cuocetelo al forno comune o al forno
da campagna e frattanto preparate il seguente composto: fate bollire
grammi 30 di zucchero in due dita, di bicchiere, d'acqua e quando
l'avrete ridotto a sciroppo denso, ritiratelo dal fuoco e, diaccio che
sia, aggiungete un cucchiaino di zucchero vanigliato e due cucchiaiate
di rum oppure di kirsch; poi sformate il savarin e così caldo, con
un pennello, spalmatelo tutto di questo sciroppo, finchè ne avrete.
Servite il dolce caldo o diaccio a piacere.

Questa dose, benchè piccola, può bastare per cinque o sei persone.
Se vedete che l'impasto diventasse troppo liquido con l'intera dose
del latte, lasciatene indietro un poco. Si può fare anche senza le
mandorle.

564. Gâteau à la noisette

A questo dolce diamogli un titolo pomposo alla francese, che non sarà
del tutto demeritato.

  Farina di riso, grammi 125.
  Zucchero, grammi 170.
  Burro, grammi 100.
  Mandorle dolci, grammi 50.
  Nocciuole sgusciate, grammi 50.
  Uova, N. 4.
  Odore di vainiglia.

Le nocciuole (avellane) sbucciatele coll'acqua calda come le mandorle e
le une e le altre asciugatele bene al sole o al fuoco. Poi, dopo averle
pestate finissime, con due cucchiaiate del detto zucchero mescolatele
alla farina di riso. Lavorate bene le uova col resto dello zucchero,
indi versateci dentro la detta miscela e dimenate molto colla frusta il
composto. Infine aggiungete il burro liquefatto e tornate a lavorarlo.
Ponetelo in uno stampo liscio di forma rotonda e alquanto stretta
onde venga alto quattro o cinque dita, e cuocetelo in forno a moderato
calore. Servitelo freddo.

Questa dose potrà bastare per sei o sette persone.

565. Babà

Questo è un dolce che vuol vedere la persona in viso, cioè per riuscir
bene richiede pazienza ed attenzione. Ecco le dosi:

  Farina d'Ungheria o finissima, grammi 250.
  Burro, grammi 70.
  Zucchero in polvere, grammi 50.
  Uva sultanina, detta anche uva di Corinto, grammi 50.
  Uva malaga a cui vanno levati gli acini, grammi 30.
  Lievito di birra, grammi 30.
  Latte o, meglio, panna, decilitri 1 circa.
  Uova, N. 2 e un rosso.
  Marsala, una cucchiaiata.
  Rhum o cognac, una cucchiaiata.
  Candito tagliato a filetti, grammi 10.
  Sale, un pizzico.
  Odore di vainiglia.

Con un quarto della detta farina e con un gocciolo del detto latte
tiepido, s'intrida il lievito di birra e se ne formi un pane di giusta
sodezza. A questo s'incida col coltello una croce, non perchè esso e
gli altri così fregiati abbiano paura delle streghe; ma perchè a suo
tempo diano segno del rigonfiamento necessario, ad ottenere il quale
si pone a lievitare vicino al fuoco, a moderatissimo calore, entro a un
vaso coperto in cui sia un gocciolo di latte. Intanto che esso lievita,
per il che ci vorrà mezz'ora circa, scocciate le uova in una catinella
e lavoratele collo zucchero; aggiungete dipoi il resto della farina,
il panino lievitato, il burro sciolto e tiepido, la marsala e il rum,
e se l'impasto riuscisse troppo sodo, rammorbiditelo col latte tiepido.
Lavoratelo molto col mestolo finchè il composto non si distacchi dalla
catinella, per ultimo gettateci l'uva e il candito, e mettetelo a
lievitare. Quando avrà rigonfiato rimuovetelo un poco col mestolo e
versatelo in uno stampo unto col burro e spolverizzato di zucchero a
velo misto a farina.

La forma migliore di stampo, per questo dolce, è quella di rame
a costole; ma badate ch'esso dev'essere il doppio più grande del
contenuto. Copritelo con un testo onde non prenda aria e ponetelo in
caldana o entro un forno da campagna, pochissimo caldo, per lievitarlo;
al che non basteranno forse due ore. Se la lievitatura riesce perfetta
si vedrà il composto crescere del doppio, e cioè arrivare alla bocca
dello stampo. Allora tirate a cuocerlo, avvertendo che nel frattempo
non prenda aria. La cottura si conosce immergendo un fuscello di
granata che devesi estrarre asciutto; nonostante lasciatelo ancora a
prosciugare in forno a discreto calore, cosa questa necessaria a motivo
della sua grossezza. Quando il Babà è sformato, se è ben cotto, deve
avere il colore della corteccia del pane; spolverizzatelo di zucchero a
velo.

Servitelo freddo.

566. Sfogliata di marzapane

Fate una pasta sfoglia nella quantità e proporzione del N. 154. Quando
è spianata tagliatene due tondi della dimensione di un piatto comune, a
grandi smerli sugli orli. Sopra ad uno di essi, lasciandovi un po' di
margine, distendete il composto di marzapane del N. 579, che dovrebbe
riuscire dell'altezza di un centimetro circa; poi sovrapponetegli
l'altro tondo di pasta sfoglia, attaccandoli insieme sugli orli con un
dito intinto nell'acqua.

Dorate la superficie della sfogliata coi rosso d'uovo, cuocetela al
forno o al forno da campagna e dopo spolverizzatela di zucchero a velo.
Questa dose basterà a sette od otto persone e sentirete che questo
dolce sarà molto lodato per la sua delicatezza.

567. Budino di nocciuole (avellane)

  Latte, decilitri 7.
  Uova, N. 6.
  Nocciuole sgusciate, grammi 200.
  Zucchero, grammi 180.
  Savoiardi, grammi 150.
  Burro, grammi 20.
  Odore di vainiglia.

Sbucciate le nocciuole nell'acqua calda ed asciugatele bene al sole o
al fuoco, indi pestatele finissime nel mortaio collo zucchero versato
poco per volta.

Mettete il latte al fuoco e quando sarà entrato in bollore sminuzzateci
dentro i savoiardi e fateli bollire per cinque minuti, aggiungendovi
il burro. Passate il composto dallo staccio e rimettetelo al fuoco con
le nocciuole pestate per isciogliervi dentro lo zucchero. Lasciatelo
poi ghiacciare per aggiungervi le uova, prima i rossi, dopo le chiare
montate; versatelo in uno stampo unto di burro e spolverizzato di
pangrattato, che non venga del tutto pieno, cuocetelo in forno o nel
fornello e servitelo freddo.

Questa dose potrà bastare per nove o dieci persone.

568. Biscotti croccanti I

  Farina, grammi 500.
  Zucchero in polvere, grammi 220.
  Mandorle dolci, intere e sbucciate frammiste a
    qualche pinolo, grammi 120.
  Burro, grammi 30.
  Anaci, un pizzico.
  Uova, N. 5.
  Sale, una presa.

Lasciate indietro le mandorle e i pinoli per aggiungerli dopo ed
intridete il tutto con quattro uova, essendo così sempre in tempo di
servirvi del quinto, se occorre per formare una pasta alquanto morbida.
Fatene quattro pani della grossezza di un dito e larghi quanto una
mano; collocateli in una teglia unta col burro e infarinata, e dorateli
sopra.

Non cuoceteli tanto per poterli tagliare a fette, il che verrà meglio
fatto il giorno appresso, chè la corteccia rammollisce. Rimettete
le fette al forno per tostarle appena dalle due parti, ed eccovi i
biscotti croccanti.

569. Biscotti croccanti II

  Farina, grammi 400.
  Zucchero, grammi 200.
  Burro, grammi 80.
  Mandorle, grammi 40.
  Uva sultanina, grammi 30.
  Pinoli, grammi 20.
  Cedro, o zucca candita, grammi 20.
  Anaci, un pizzico.
  Spirito di vino, cucchiaiate N. 2.
  Bicarbonato di soda, un cucchiaino scarso.
  Uova, uno intero e tre rossi.

Questi biscotti sono più fini dei precedenti; e ritengo non lascino
nulla a desiderare. Le mandorle sbucciatele, e tanto queste che i
pinoli lasciateli interi. Il candito tagliatelo a pezzettini. Fate
una buca nel monte della farina e collocateci le uova, lo zucchero, il
burro, lo spirito e il bicarbonato. Intridete il composto senza troppo
lavorarlo, poi apritelo ed allargatelo per aggiungervi il resto, e
tirate un bastone alquanto compresso, lungo un metro, che dividerete
in quattro o cinque parti, onde possa entrar nella teglia; doratelo e
cuocetelo al forno. Cotto che sia tagliatelo nella forma dei biscotti a
fette poco più grosse di un centimetro. e tostateli leggermente da ambe
le parti.

570. Bastoncelli croccanti

  Farina, grammi 150.
  Burro, grammi 60.
  Zucchero a velo, grammi 60.
  Un uovo.
  Odore di buccia di limone grattata.

Fatene un pastone senza dimenarlo troppo, poi tiratelo sottile per
poter ottenere due dozzine di bastoncelli della lunghezza di dieci
centimetri che cuocerete al forno da campagna, entro a una teglia,
senza alcuna preparazione. Si possono accompagnare col the o col vino
da bottiglia.

571. Biscotti teneri

Per questi biscotti bisognerebbe vi faceste fare una cassettina di
latta larga 10 centimetri e lunga poco meno del diametro del vostro
forno da campagna per poterci entrare, se siete costretti di servirvi
di esso e non del forno comune. Così i biscotti avranno il cantuccio
dalle due parti e, tagliati larghi un centimetro e mezzo, saranno
giusti di proporzione.

  Farina di grano, grammi 40.
  Farina di patate, grammi 30.
  Zucchero, grammi 90.
  Mandorle dolci, grammi 40.
  Candito (cedro o arancio), grammi 20.
  Conserva di frutte, grammi 20.
  Uova, N. 3.

Le mandorle sbucciatele, tagliatele a metà per traverso ed asciugatele
al sole o al fuoco. I pasticcieri, per solito, le lasciano colla
buccia, ma non è uso da imitarsi perchè spesso quella si attacca al
palato ed è indigesta. Il candito e la conserva, che può essere di
cotogne o d'altra frutta, ma soda, tagliateli a piccoli dadi.

Lavorate prima molto, ossia più di mezz'ora, i rossi d'uovo collo
zucchero e un poco della detta farina, poi aggiungete le chiare montate
ben sode e dopo averle immedesimate uniteci la farina, facendola
cadere da un vagliettino. Mescolate adagio e spargete nel composto le
mandorle, il candito e la conserva. La cassettina di latta ungetela
con burro e infarinatela; i biscotti tagliateli il giorno appresso,
tostandoli, se vi piace, dalle due parti.

572. Biscotti da famiglia

Sono biscotti di poca spesa, facili a farsi e non privi di qualche
merito perchè posson servire sia pel the sia per qualunque altro
liquido, inzuppandosi a maraviglia.

  Farina, grammi 250.
  Burro, grammi 50.
  Zucchero a velo, grammi 50.
  Ammoniaca in polvere, grammi 5.
  Una presa di sale.
  Odore di vainiglia con zucchero vanigliato.
  Latte tiepido, un decilitro circa.

Fate una buca nel monte della farina, poneteci gl'ingredienti suddetti
meno il latte, del quale vi servirete per intridere questa pasta, che
deve riuscir morbida e deve essere dimenata molto onde si affini; poi
tiratene una sfoglia grossa uno scudo, spolverizzandola di farina, se
occorre, e per ultimo passateci sopra il mattarello rigato, oppure
servitevi della grattugia o di una forchetta per farle qualche
ornamento. Dopo tagliate i biscotti nella forma che più vi piace, se
non volete farne delle strisce lunghe poco più di un dito e larghe due
centimetri come fo io. Collocateli senz'altro in una teglia di rame e
cuoceteli al forno o al forno da campagna.

573. Biscotti della salute

State allegri, dunque, chè con questi biscotti non morirete mai o
camperete gli anni di Mathusalem. Infatti io, che ne mangio spesso,
se qualche indiscreto, vedendomi arzillo più che non comporterebbe la
mia grave età mi dimanda quanti anni ho, rispondo che ho gli anni di
Mathusalem, figliuolo di Enoch.

  Farina, grammi 350.
  Zucchero rosso, grammi 100.
  Burro, grammi 50.
  Cremor di tartaro, grammi 10.
  Bicarbonato di soda, grammi 5.
  Uova, N. 2.
  Odore di zucchero vanigliato.
  Latte, quanto basta.

Mescolate lo zucchero alla farina, fate a questa una buca per porvi il
resto e intridetela con l'aggiunta di un poco di latte per ottenere
una pasta alquanto morbida, a cui darete la forma cilindrica un po'
stiacciata e lunga mezzo metro. Per cuocerla al forno o al forno da
campagna ungete una teglia col burro, e questo bastone perchè possa
entrarvi, dividetelo in due pezzi, tenendoli discosti poichè gonfiano
molto. il giorno appresso, tagliateli in forma di biscotti, di cui ne
otterrete una trentina, e tostateli.

574. Biscotto alla sultana

Il nome è ampolloso, ma non del tutto demeritato.

  Zucchero in polvere, grammi 150.
  Farina di grano, grammi 100.
  Farina di patate, grammi 50.
  Uva sultanina, grammi 80.
  Candito, grammi 20.
  Uova, N. 5.
  Odore di scorza di limone.
  Rhum o cognac, due cucchiaiate.

Ponete prima al fuoco l'uva e il candito tagliato della grandezza
dei semi di cocomero con tanto cognac o rum quanto basta a coprirli;
quando questo bolle, accendetelo e lasciatelo bruciare fuori del fuoco
finchè il liquore sia consumato; poi levate questa roba e mettetela
ad asciugare fra le pieghe di un tovagliuolo. Fatta tale operazione,
lavorate ben bene con un mestolo per mezz'ora lo zucchero e i rossi
d'uovo ove avrete posta la raschiatura di limone. Montate sode le
chiare colla frusta, e versatele nel composto; indi aggiungete le due
farine facendole cadere da un vagliettino e in pari tempo mescolate
adagio adagio perchè si amalgami il tutto, senza tormentarlo troppo.
Aggiungete per ultimo l'uva, il candito e le due cucchiaiate di rum
o di cognac menzionate e versate il miscuglio in uno stampo liscio o
in una cazzaruola che diano al dolce una forma alta e rotonda. Ungete
lo stampo col burro e spolverizzatelo di zucchero a velo e farina,
avvertendo di metterlo subito in forno onde evitare che l'uva e il
candito precipitino al fondo. Se ciò avviene, un'altra volta lasciate
indietro una chiara. Si serve freddo.

575. Brioches

  Farina d'Ungheria, grammi 300.
  Burro, grammi 150.
  Lievito di birra, grammi 30.
  Zucchero, grammi 20.
  Sale, grammi 5.
  Uova, N. 6.

Stemperate il lievito di birra con acqua tiepida nella quarta parte
della detta farina; formatene un panino rotondo di giusta consistenza,
fategli un taglio in croce e ponetelo a lievitare in luogo tiepido
entro una cazzarolina con un velo di farina sotto.

Alla farina che resta fateci una buca in mezzo, poneteci lo zucchero,
il sale e un uovo, e con le dita assimilate insieme queste tre cose,
poi aggiungete il burro a pezzetti e incominciate a intridere la
farina, prima servendovi della lama di un coltello e poi delle mani,
per formare un pastone che porrete in una catinella per lavorarlo
meglio. Unite a questo il panino lievitato, quando sarà cresciuto del
doppio, e servendovi della mano per lavorarlo molto, aggiungete le
altre uova una alla volta. Poi la catinella ponetela in luogo tiepido
e ben chiuso, e quando l'impasto sarà lievitato disfatelo alquanto e
con esso riempite a metà una ventina di stampini di latta rigati, che
avanti avrete unti con burro liquido o lardo e spolverizzati con farina
mista a zucchero a velo.

Rimetteteli a lievitare, poi dorateli e cuoceteli al forno o al forno
da campagna.

576. Pasta Margherita

Avendo un giorno, il mio povero amico Antonio Mattei di Prato (del
quale avrò occasione di riparlare), mangiata in casa mia questa pasta
ne volle la ricetta, e subito, da quell'uomo industrioso ch'egli era,
portandola a un grado maggiore di perfezione e riducendola finissima,
la mise in vendita nella sua bottega. Mi raccontava poi essere stato
tale l'incontro di questo dolce che quasi non si faceva pranzo per
quelle campagne che non gli fosse ordinato. Così la gente volenterosa
di aprirsi una via nel mondo coglie a volo qualunque occasione per
tentar la fortuna, la quale, benchè dispensi talvolta i suoi favori a
capriccio, non si mostra però mai amica agl'infingardi e ai poltroni.

  Farina di patate, grammi 120.
  Zucchero, in polvere, grammi 120.
  Uova, N. 4.
  Agro di un limone.

Sbattete prima ben bene i rossi d'uovo collo zucchero, aggiungete
la farina e il succo di limone e lavorate per più di mezz'ora il
tutto. Montate per ultimo le chiare, unitele al resto mescolando con
delicatezza per non ismontar la _fiocca_. Versate il composto in uno
stampo liscio e rotondo, ossia in una teglia proporzionata, imburrata e
spolverizzata di zucchero a velo e farina, e mettetela subito in forno.
Sformatela diaccia e spolverizzatela di zucchero a velo vanigliato.

577. Torta mantovana

  Farina, grammi 170.
  Zucchero, grammi 170.
  Burro, grammi 150.
  Mandorle dolci e pinoli, grammi 50.
  Uova intere, N. 1.
  Rossi d'uovo, N. 4.
  Odore di scorza di limone.

Si lavorano prima per bene col mestolo, entro una catinella, le uova
collo zucchero; poi vi si versa a poco per volta la farina, lavorandola
ancora, e per ultimo il burro liquefatto a bagno-maria. Si mette
il composto in una teglia di rame unta col burro e spolverizzata di
zucchero a velo e farina o di pangrattato e si rifiorisce al disopra
con le mandorle e i pinoli.

I pinoli tagliateli in due pel traverso e le mandorle, dopo averle
sbucciate coll'acqua calda e spaccate per il lungo, tagliatele di
traverso, facendone d'ogni metà quattro o cinque pezzetti. Badate che
questa torta non riesca più grossa di un dito e mezzo o due al più
onde abbia modo di rasciugarsi bene nel forno, che va tenuto a moderato
calore.

Spolverizzatela di zucchero a velo e servitela diaccia, che sarà molto
aggradita.

578. Torta ricciolina I

Vi descrivo la torta ricciolina con due ricette distinte perchè la
prima avendola fatta fare, me presente, da un cuoco di professione,
pensai di modificarla, in modo che riescisse più gentile di aspetto e
di gusto più delicato.

  Mandorle dolci con alcune amare, sbucciate, grammi 120.
  Zucchero in polvere, grammi 170.
  Candito, grammi 70
  Burro, grammi 60.
  Scorza di limone.

Intridete due uova di farina e fatene taglierini eguali a quelli più
fini che cuocereste per la minestra nel brodo.

In un angolo della spianatoia fate un monte colle mandorle, collo
zucchero, col candito tagliato a pezzetti e colla buccia del limone
raschiata e questo monticello di roba, servendovi della lunetta e
del matterello, stiacciatelo e tritatelo in modo da ridurlo minuto
come i chicchi del grano. Prendete allora una teglia di rame e
così al naturale, senza ungerla, cominciate a distendere in mezzo
alla medesima, se è grande, un suolo di taglierini e conditeli
cogl'ingredienti sopra descritti, distendete un altro suolo di
taglierini e conditeli ancora, replicando l'operazione finchè vi
resta roba e procurando che la torta risulti rotonda e grossa due dita
almeno. Quando sarà così preparata versatele sopra il burro liquefatto
servendovi di un pennello per ungerla bene alla superficie e perchè il
burro penetri eguale in tutte le parti.

Cuocetela in forno o nel forno da campagna; anzi, per risparmio di
carbone, può bastare il solo coperchio di questo. Spolverizzatela
abbondantemente di zucchero a velo quando è calda e servitela diaccia.

579. Torta ricciolina II

Fate una pasta frolla con:

  Farina, grammi 170.
  Zucchero, grammi 70.
  Burro, grammi 60.
  Lardo, grammi 25.
  Uova, N. 1.

Distendetene una parte, alla grossezza di uno scudo, nel fondo di
una teglia di rame del diametro di 20 o 21 centimetri (prima unta di
burro) e sopra alla medesima versate un marzapane fatto nelle seguenti
proporzioni:

  Mandorle dolci con tre amare, sbucciate, grammi 120.
  Zucchero, grammi 100.
  Burro, grammi 15.
  Arancio candito, grammi 15.
  Un rosso d'uovo.

Pestate nel mortaio le mandorle collo zucchero, aggiungete dopo
l'arancio a pezzettini, e col burro, il rosso d'uovo e una cucchiaiata
d'acqua fate tutto un impasto. Col resto della pasta frolla formate un
cerchio e con un dito intinto nell'acqua attaccatelo giro giro agli
orli della teglia; distendete il marzapane tutto eguale e copritelo
con un suolo alto mezzo dito di taglierini sottilissimi perchè questi
devono essere come una fioritura, non la base del dolce, ed ungeteli
con grammi 20 di burro liquefatto, servendovi di un pennello. Cuocete
la torta in forno a moderato calore e dopo spargetele sopra grammi 10
di cedro candito a piccoli pezzettini; spolverizzatela con zucchero a
velo vanigliato e servitela un giorno o due dopo cotta, perchè il tempo
la rammorbidisce e la rende più gentile.

Dei taglierini fatene per un uovo, ma poco più della metà basteranno.

580. Torta frangipane

Un signore veneziano, dai tratti di vero gentiluomo, mi suggerisce
questa torta, che è di grato e delicato sapore.

  Farina di patate, grammi 120.
  Zucchero a velo, grammi 120.
  Burro, grammi 80.
  Uova, N. 4.
  Cremor di tartaro, grammi 5.
  Bicarbonato di soda, grammi 3.
  Odore di scorza di limone grattata.

Lavorate da prima i rossi d'uovo con lo zucchero, dopo uniteci la
farina di patate e proseguite a dimenare col mestolo; versateci poi il
burro sciolto e per ultimo le chiare montate e le polveri. Servitevi di
una teglia piccola onde possa restar alta due dita; ungetela col burro
e spolverizzatela di farina mista con lo zucchero. Potete cuocerla in
casa nel forno da campagna.

581. Torta alla marengo

Fate una pasta frolla metà dose del N. 589, ricetta A.

Fate una crema nelle seguenti proporzioni:

  Latte, decilitri 4.
  Zucchero, grammi 60.
  Farina, grammi 30.
  Rossi d'uovo, N. 3.
  Odore di vainiglia.

Prendete grammi 100 di pan di Spagna e tagliatelo a fette della
grossezza di mezzo centimetro. Servitevi di una teglia di rame di
mezzana grandezza, ungetela col burro e copritene il fondo con una
sfoglia della detta pasta; poi sovrapponete giro giro a questa un orlo
della stessa pasta largo un dito ed alto due e, per attaccarlo bene,
bagnate il giro con un dito intinto nell'acqua.

Dopo aver fatto alla teglia questa armatura, coprite la pasta del fondo
colla metà delle fette di pan di Spagna intinte leggermente in rosolio
di cedro. Sopra le medesime distendete la crema e coprite questa con
le rimanenti fette di pan di Spagna egualmente asperse di rosolio. Ora
montate colla frusta due delle tre chiare rimaste dalla crema e quando
saranno ben sode unitevi a poco per volta grammi 130 di zucchero a velo
e mescolate adagio per aver così la marenga colla quale coprirete la
superficie del dolce, lasciando scoperto l'orlo della pasta frolla per
dorarlo col rosso d'uovo. Cuocetela al forno o al forno da campagna
e quando la marenga si sarà assodata copritela con un foglio onde non
prenda colore.

La torta sformatela fredda e spolverizzatela leggermente di zucchero a
velo. Coloro a cui non istucca il dolciume, giudicheranno questo piatto
squisito.

582. Torta coi pinoli

Questa è una torta che alcuni pasticcieri vendono a ruba. Chi non è
pratico di tali cose crederà che l'abbia inventata un dottore della
Sorbona; io ve la do qui imitata perfettamente.

  Latte, mezzo litro.
  Semolino di grana mezzana, grammi 100.
  Zucchero, grammi 65
  Pinoli, grammi 50.
  Burro, grammi 10.
  Uova, N. 2.
  Sale, una presa.
  Odore di vainiglia.

La quantità del semolino non è di tutto rigore, ma procurate che riesca
alquanto sodo. I pinoli tritateli colla lunetta alla grossezza di un
mezzo granello di riso.

Quando il semolino è cotto nel latte aggiungete tutto il resto e per
ultimo le uova mescolandole con sveltezza.

Fate una pasta frolla con:

  Farina, grammi 200.
  Burro, grammi 100.
  Zucchero, grammi 100.
  Uova, N. 1.

Se questo non basta per intridere la farina, servitevi di un gocciolo
di vino bianco o marsala.

Prendete una teglia nella quale il dolce non venga più alto di due
dita, ungetela col burro e copritene il fondo con una sfoglia sottile
di detta pasta; versateci il composto e fategli sopra colla stessa
pasta tagliata a listarelle un reticolato a mandorle. Doratelo, cuocete
la torta al forno e servitela diaccia spolverizzata di zucchero a velo.

583. Torta svizzera

Sia o non sia svizzera, io ve la do per tale e sentirete che non è
cattiva.

Fate una pasta di giusta consistenza con:

  Farina, grammi 300.
  Burro, grammi 100.
  Sale, quanto basta.
  Odore di scorza di limone.
  Latte, quanto basta per intriderla, e lasciatela
    per un poco in riposo.

Prendete una teglia di mezzana grandezza, ungetela col burro e
copritene il fondo colla detta pasta tirata alla grossezza di due
monete da 5 lire. Col resto della pasta formate un orlo all'ingiro e
collocatevi dentro grammi 500 di mele _reinettes_, o altre di qualità
tenera, sbucciate e tagliate a tocchetti grossi quanto le noci. Sopra
le medesime spargete grammi 100 di zucchero mescolato a due prese di
cannella in polvere e grammi 20 di burro liquefatto. Mandatela in forno
e servitela calda o diaccia a sette od otto persone, chè a tante potrà
bastare.

La cannella in polvere, l'odore della scorza di limone e il burro
liquefatto sopra alle mele sono aggiunte mie; ma stando a rigore, non
ci vorrebbero.

584. Bocca di dama I

La faccia chi vuole senza farina: io la credo necessaria per darle più
consistenza.

  Zucchero in polvere, grammi 250.
  Farina d'Ungheria o finissima, grammi 150.
  Mandorle dolci con alcune amare, grammi 50.
  Uova intere, N. 6, e rossi N. 3.
  Odore di scorza di limone.

Le mandorle, dopo averle sbucciate e asciugate bene, pestatele in
un mortaio con una cucchiaiata del detto zucchero e mescolatele alla
farina in modo che non appariscano bozzoli. Il resto dello zucchero
ponetelo in una catinella coi rossi d'uovo e la raschiatura del limone,
lavorandoli con un mestolo per un quarto d'ora; versate la farina e
lavorate ancora per più di mezz'ora. Montate con la frusta, in un vaso
a parte, le sei chiare e quando saranno ben sode da sostenere un pezzo
da due lire d'argento, versatele nella menzionata catinella e mescolate
adagino adagino ogni cosa insieme.

Per cuocerla versatela in una teglia di rame unta col burro e
spolverizzata di zucchero a velo e farina, oppure in un cerchio di
legno da staccio, il cui fondo sia stato chiuso con un foglio.

585. Bocca di dama II

  Zucchero, grammi 250.
  Farina finissima, grammi 100.
  Mandorle dolci con tre amare, grammi 50.
  Uova, N. 9.
  Odore di scorza di limone.

Sbucciate le mandorle, asciugatele bene al sole o al fuoco, pestatele
finissime con una cucchiaiata del detto zucchero e mescolatele alla
farina.

Il resto dello zucchero e i rossi delle uova uniteli insieme in
una bacinella di rame o di ottone, e sopra al fuoco, a poco calore,
batteteli colla frusta per più di un quarto d'ora. Versateci poscia,
fuori del fuoco, la farina preparata con le mandorle, la scorza di
limone grattata e, dopo averla lavorata ancora, aggiungete le chiare
ben montate e mescolate adagio. Ponete il composto in una teglia unta
col burro e spolverizzata di farina mista con zucchero a velo per
mandarla in forno.

586. Dolce alla napoletana

Questo è un dolce di bell'apparenza e molto gentile.

  Zucchero, grammi 120.
  Farina d'Ungheria, grammi 120.
  Mandorle dolci, grammi 100.
  Uova, N. 4.

Le mandorle sbucciatele, asciugatele al sole o al fuoco e, scegliendone
un terzo delle più grosse, dividete queste in due parti nei due lobi
naturali; le altre tagliatele in filetti sottili. Montate le uova
e lo zucchero in una bacinella di rame o di ottone, sul fuoco, alla
temperatura di 20 gradi, battendole con la frusta più di un quarto
d'ora. Ritirato il composto dal fuoco uniteci la farina mescolando
leggermente e versatelo in uno stampo liscio, tondo od ovale poco
importa, che avrete prima imburrato e spolverizzato con un cucchiaino
di zucchero a velo ed uno di farina uniti insieme; ma sarebbe bene
che lo stampo fosse di grandezza tale che il dolce, quando è cotto,
riuscisse alto quattro dita circa. Cuocetelo al forno o al forno
da campagna a moderato calore e dopo corto e ben diaccio tagliatelo
all'ingiro a fette sottili un centimetro.

Fate una crema con:

  Rossi d'uovo, N. 2.
  Latte, decilitri 3.
  Zucchero, grammi 60.
  Farina, grammi 15.
  Burro, grammi 10.
  Odore di vainiglia,

e con questa a bollore spalmate da una sola parte le fette del dolce e
ricomponetelo, cioè collocatele insieme una sopra l'altra.

Verrà meglio la crema se metterete al fuoco prima il burro con la
farina per cuocerla senza farle prender colore; poi, resa tiepida, vi
aggiungerete i rossi, il latte e lo zucchero rimettendola al fuoco.

Ora bisogna intonacare tutta la parte esterna del dolce con una
_glassa_, ossia crosta, e a questo effetto mettete a bollire in una
piccola cazzaruola grammi 230 di zucchero in un decilitro di acqua
fino al punto che, preso il liquido fra le dita, appiccichi un poco, ma
senza filo, ed avrete un altro indizio della sua giusta cottura quando
avrà cessato di fumare e produrrà larghe gallozzole. Allora ritiratelo
dal fuoco e quando comincia a diacciare spremetegli un quarto di limone
e lavoratelo molto col mestolo per ridurlo bianco come la neve; ma se
v'indurisse fra mano versateci un poco d'acqua per ridurlo scorrevole
come una crema alquanto densa. Preparata così la _glassa_, buttateci
dentro le mandorle a filetti, mescolate e intonacate il dolce, e colle
altre divise in due parti rifioritelo al disopra infilandole ritte.

Invece della crema potete usare una conserva di frutta, ma con la crema
riesce un dolce squisito e perciò vi consiglio a provarlo.

587. Dolce tedesco

  Farina d'Ungheria, grammi 250.
  Burro, grammi 100.
  Zucchero in polvere, grammi 100.
  Uova, N. 4.
  Latte, cucchiaiate N. 4.
  Odore di zucchero vanigliato.

Lavorate dapprima ed insieme per mezz'ora il burro, lo zucchero e i
rossi d'uovo. Aggiungete la farina e il latte e lavorate ancora bene il
composto.

Per fare alzare nella cottura questo e consimili dolci ora viene
dalla Germania e dall'Inghilterra una polvere bianca, inodora, che in
quantità di grammi 10 si mescola nel composto insieme con le chiare
montate. Se nel vostro paese non la trovate supplite con grammi 5 di
bicarbonato di soda e grammi 5 di cremor di tartaro mescolati insieme.
Versate il dolce in uno stampo liscio, imburrato soltanto, e di doppia
tenuta, e cuocetelo in forno o nel forno da campagna. Si serve diaccio.

588. Pasta genovese

  Zucchero, grammi 200.
  Burro, grammi 150.
  Farina di patate, grammi 170.
  Farina di grano, grammi 110.
  Rossi d'uovo, N. 12.
  Chiare, N. 7.
  Odore di scorza di limone.

Si lavorano primieramente ben bene in una catinella i rossi d'uovo col
burro e lo zucchero, poi si aggiungono le due farine e quando queste
avranno avuto mezz'ora circa di lavorazione, si versano nel composto
le chiare montate. Mandate al forno la pasta in una teglia di rame
preparata al solito con una untatina di burro e infarinata. Tenetela
all'altezza di un dito circa, tagliatela a mandorle quando è cotta e
spolverizzatela di zucchero a velo.

589. Pasta frolla

Vi descrivo tre differenti ricette di pasta frolla per lasciare a
voi la scelta a seconda dell'uso che ne farete; ma, come più fine, vi
raccomando specialmente la terza per le crostate.

RICETTA A

  Farina, grammi 500.
  Zucchero bianco, grammi 220.
  Burro, grammi 180.
  Lardo, grammi 70.
  Uova intere, N. 2 e un torlo.

RICETTA B

  Farina, grammi 250.
  Burro, grammi 125.
  Zucchero bianco, grammi 110.
  Uova intere, N. 1 e un torlo.

RICETTA C

  Farina, grammi 270.
  Zucchero, grammi 115.
  Burro, grammi 90.
  Lardo, grammi 45.
  Rossi d'uovo, N. 4.
  Odore di scorza di arancio.

Se volete tirar la pasta frolla senza impazzamento, lo zucchero
pestatelo finissimo (io mi servo dello zucchero a velo) e mescolatelo
alla farina; e il burro, se è sodo, rendetelo pastoso lavorandolo
prima, con una mano bagnata, sulla spianatoia. Il lardo, ossia
strutto, badate che non sappia di rancido. Fate di tutto un pastone
maneggiandolo il meno possibile, chè altrimenti vi si _brucia_, come
dicono i cuochi; perciò, per intriderla, meglio è il servirsi da
principio della lama di un coltello. Se vi tornasse comodo fate pure un
giorno avanti questa pasta, la quale cruda non soffre, e cotta migliora
col tempo perchè frolla sempre di più. Nel servirvene per pasticci,
crostate, torte, ecc., assottigliatela da prima col matterello liscio
e dopo, per più bellezza, lavorate con quello rigato la parte che
deve stare di sopra, dorandola col rosso d'uovo. Se vi servite dello
zucchero a velo la tirerete meglio. Per lavorarla meno, se in ultimo
restano dei pastelli, uniteli insieme con un gocciolo di vino bianco o
di marsala, il quale serve anche a rendere la pasta più frolla.

590. Paste di farina gialla I

  Farina di granturco, grammi 200.
  Detta di grano, grammi 150.
  Zucchero in polvere, grammi 150.
  Burro, grammi 100.
  Lardo, ossia strutto, grammi 50.
  Anaci, grammi 10.
  Uova, N. 1.

Mescolate insieme le due farine, lo zucchero e gli anaci ed intridete
col burro, il lardo e l'uovo, quella quantità che potrete, formandone
un pane che metterete da parte. I rimasugli intrideteli con un poco di
vino bianco e un poco d'acqua e formatene un altro pane, poi mescolate
insieme i due pani e lavorateli il meno possibile, procurando che
la pasta riesca piuttosto morbida. Spianatela col matterello alla
grossezza di mezzo dito, spolverizzandola di farina mista, onde non
si attacchi sulla spianatoia, e tagliatela cogli stampini di latta a
diverse forme e grandezze. Ungete una teglia col lardo, infarinatela
e collocateci le paste, doratele coll'uovo, cuocetele al forno e
spolverizzatele di zucchero a velo.

591. Paste di farina gialla II

Queste riescono assai più gentili delle precedenti.

  Farina di granturco, grammi 200.
  Burro, grammi 100.
  Zucchero a velo, grammi 80.
  Fiori secchi del sambuco comune, grammi 10.
  Rossi d'uovo, N. 2.

Se nell'intridere la pasta riuscisse troppo soda, rammorbiditela con un
gocciolo d'acqua. Spianatela col matterello alla grossezza poco più di
uno scudo e tagliatela a dischetti come quelli del N. 634, perchè anche
questi si possono servire col the, e per renderli più appariscenti si
possono nella stessa maniera screziare alla superficie con le punte di
una forchetta o con la grattugia.

I fiori e le foglie del sambuco hanno virtù diuretica e diaforetica,
e cioè, perchè tutti intendano senza tanto velo di pudicizia, fanno
orinare e sudare e si trovano in vendita dai semplicisti.

592. Gialletti I

Signore mamme, trastullate i vostri bambini con questi gialletti; ma
avvertite di non assaggiarli se non volete sentirli piangere pel caso
molto probabile che a loro ne tocchi la minor parte.

  Farina di granturco, grammi 300.
  Detta di grano, grammi 100.
  Zibibbo, grammi 100.
  Zucchero, grammi 50.
  Burro, grammi 30.
  Lardo, grammi 30.
  Lievito di birra, grammi 20.
  Un pizzico di sale.

Con la metà della farina di grano e col lievito di birra, intrisi con
acqua tiepida, formate un panino e ponetelo a lievitare. Frattanto
impastate con acqua calda le due farine mescolate insieme con tutti
gl'ingredienti suddetti, eccetto l'uva. Aggiungete al pastone il panino
quando sarà lievitato, lavoratelo alquanto e per ultimo uniteci l'uva.
Dividetelo in quindici o sedici parti formandone tanti panini in forma
di spola, e con la costola di un coltello incidete sulla superficie
d'ognuno un graticolato a mandorla. Poneteli a lievitare in luogo
tiepido, poi cuoceteli al forno o al forno da campagna a moderato
calore onde restino teneri.

593. Gialletti II

Se non vi grava la spesa potete farli più gentili con la seguente
ricetta nella quale non occorre nè il lievito, nè l'acqua per
impastarli.

  Farina di granturco, grammi 300.
  Detta di grano, grammi 150.
  Zucchero in polvere, grammi 200.
  Burro, grammi 150.
  Lardo, grammi 70.
  Zibibbo, grammi 100.
  Uova, N. 2.
  Odore di scorza di limone.

Di questi, tenendoli della grossezza di mezzo dito, ne farete una
ventina; ma potete anche dar loro la forma che più vi piace e invece
di 20, tenendoli piccoli, farne 40. Cuoceteli come i precedenti e per
impastarli regolatevi come se si trattasse di pasta frolla.

594. Roschetti

  Farina, grammi 200.
  Zucchero a velo, grammi 100.
  Mandorle dolci, grammi 100.
  Burro, grammi 80.
  Strutto, grammi 30.
  Uova, uno intero e un rosso.

Sbucciate le mandorle, asciugatele bene al sole o al fuoco, tostatele
color nocciuola e tritatele alla grossezza di mezzo chicco di riso; poi
mescolate tanto queste che lo zucchero fra la farina. Nella massa così
formata fate una buca per metterci il resto, ed intridetela lavorandola
il meno possibile; indi lasciatela qualche ora in riposo nella forma
di un pane rotondo. Infarinate leggermente la spianatoia e tirate il
pane suddetto, prima col matterello liscio poi con quello rigato, alla
grossezza poco meno di un centimetro. Se lo tagliate col disco del N.
162 o con altro consimile otterrete circa 50 di queste pastine che
potrete cuocere nel forno da campagna, dopo averle collocate in una
teglia unta appena col burro diaccio.

595. Cenci

  Farina, grammi 240.
  Burro, grammi 20.
  Zucchero in polvere, grammi 20.
  Uova, N. 2.
  Acquavite, cucchiaiate N. 1.
  Sale, un pizzico.

Fate con questi ingredienti una pasta piuttosto soda, lavoratela
moltissimo con le mani e lasciatela un poco in riposo, infarinata
e involtata in un canovaccio. Se vi riuscisse tenera in modo da non
poterla lavorare, aggiungete altra farina. Tiratene una sfoglia della
grossezza d'uno scudo, e col coltello o colla rotellina a smerli,
tagliatela a strisce lunghe un palmo circa e larghe due o tre dita.
Fate in codeste strisce qualche incisione per ripiegarle o intrecciarle
o accartocciarle onde vadano in padella (ove l'unto, olio o lardo,
deve galleggiare) con forme bizzarre. Spolverizzatele con zucchero a
velo quando non saranno più bollenti. Basta questa dose per farne un
gran piatto. Se il pane lasciato in riposo avesse fatta la crosticina,
tornatelo a lavorare.

596. Stiacciata coi siccioli

Nel mondo bisognerebbe rispettar tutti e non disprezzare nessuno per da
poco ch'ei sia, perchè, se ben vorrete considerarla, può pure codesta
persona da poco essere dotata di qualche qualità morale che non la
renda indegna. Questo in massima generale; ma venendo al particolare,
benchè il paragone non regga e si tratti di cosa meschina, vi dirò che
della stiacciata di cui mi pregio parlarvi sono debitore a una rozza
serva che la faceva a perfezione.

  Lievito, grammi 650.
  Zucchero in polvere, grammi 200.
  Siccioli, grammi 100.
  Burro, grammi 40.
  Lardo, grammi 40.
  Uova, N. 5.
  Odore di scorza di arancio o di limone.

Per lievito qui intendo quello che serve per impastare il pane.

Lavoratela la sera avanti; prima sulla spianatoia il lievito senza
i condimenti, poi in una catinella per più di mezz'ora con una mano,
aggiungendo a poco per volta gli ingredienti e le uova. Poi copritela
bene e ponetela in luogo tiepido perchè lieviti durante la notte.
La mattina appresso rimpastatela e poi versatela in una teglia di
rame unta e infarinata ove stia nella grossezza non maggiore di due
dita. Fatto questo, mandatela in caldana per la seconda lievitatura e
passatela al forno. Si può anche compiere tutta l'operazione in casa
e cuocerla nel forno da campagna; ma vi prevengo che questa è una
pasta alquanto difficile a riuscir bene, specialmente se la stagione
è molto fredda. Meglio è che per farla aspettiate il dolco; ma non vi
sgomentate alla prima prova.

Nel brutto caso che la mattina avesse lievitato poco o punto,
aggiungete lievito di birra in quantità poco maggiore di una noce,
facendolo prima lievitare a parte con un pizzico di farina e acqua
tiepida.

597. Stiacciata unta

La chiameremo stiacciata unta per distinguerla dalla precedente. Se
quella ha il merito di riuscire più grata al gusto, questa ha l'altro
di una più facile esecuzione.

La dose di questa stiacciata e la ricetta della torta mantovana mi
furono favorite da quel brav'uomo, già rammentato, che fu Antonio
Mattei di Prato; e dico bravo, perch'egli aveva il genio dell'arte
sua ed era uomo onesto e molto industrioso; ma questo mio caro
amico, che mi rammentava sempre il Cisti fornaio di messer Giovanni
Boccaccio, morì l'anno 1885, lasciandomi addoloratissimo. Non sempre
sono necessarie le lettere e le scienze per guadagnarsi la pubblica
stima; anche un'arte assai umile, accompagnata da un cuor gentile
ed esercitata con perizia e decoro, ci può far degni del rispetto e
dell'amore del nostro simile.

    Sotto rozze maniere e tratti umili
      Stanno spesso i bei cuori e i sensi puri;
      Degli uomini temiam troppo gentili,
      Quai marmi son: lucidi, lisci e duri.

Ma veniamo all'ergo:

  Pasta lievita da pane, grammi 700.
  Lardo, grammi 120.
  Zucchero, grammi 100.
  Siccioli, grammi 60.
  Rossi d'uovo, N. 4.
  Un pizzico di sale.
  Odore della scorza d'arancio o di limone.

Si lavori moderatamente perchè potrebbe perder la forza. Fatta la sera
e lasciata in luogo tiepido si lievita da sè; fatta la mattina avrà
bisogno di tre ore di caldana in terra.

Se la volete senza siccioli aggiungete altri due rossi d'uovo ed altri
grammi 30 di lardo.

Metà di questa dose basta per cinque o sei persone.

598. Stiacciata alla livornese

Le stiacciate alla livornese usansi per Pasqua d'uovo forse perchè il
tepore della stagione viene in aiuto a farle lievitar bene e le uova
in quel tempo abbondano. Richiedono una lavorazione lunga, forse di
quattro giorni, perchè vanno rimaneggiate parecchie volte. Eccovi la
nota degl'ingredienti necessari per farne tre di media grandezza, o
quattro più piccole:

  Uova, N. 12.
  Farina finissima, chilogrammi 1,800.
  Zucchero, grammi 600.
  Olio sopraffine, grammi 200.
  Burro, grammi 70.
  Lievito di birra, grammi 30.
  Anaci, grammi 20.
  Vin santo, decilitri 1-1/2.
  Marsala, 1/2 decilitro.
  Acqua di fior d'aranci, decilitri 1.

Mescolate le due qualità di vino e in un po' di questo liquido ponete
in infusione gli anaci dopo averli ben lavati.

A tarda sera potrete fare questa

1ª Operazione. Intridete il lievito di birra con mezzo bicchiere di
acqua tiepida, facendogli prender la farina che occorre per formare
un pane di giusta consistenza, che collocherete sopra il monte della
farina, entro a una catinella, coprendolo con uno strato della medesima
farina. Tenete la catinella riparata dall'aria e in cucina, se non
avete luogo più tiepido nella vostra casa.

2ª Operazione. La mattina, quando il detto pane sarà ben lievitato,
ponetelo sulla spianatoia, allargatelo e rimpastatelo con un uovo,
una cucchiaiata d'olio, una di zucchero, una di vino e tanta farina
da formare un'altra volta un pane più grosso, mescolando ogni cosa per
bene senza troppo lavorarlo. Ricollocatelo sopra la farina e copritelo
come l'antecedente.

3ª Operazione. Dopo sei o sette ore, che tante occorreranno onde il
pane torni a lievitare, aggiungete tre uova, tre cucchiaiate d'olio,
tre di zucchero, tre di vino, e farina bastante per formare il solito
pane e lasciatelo lievitar di nuovo, regolandovi sempre nello stesso
modo. Per conoscere il punto della fermentazione calcolate che il pane
deve aumentare circa tre volte di volume.

4ª Operazione. Cinque uova, cinque cucchiaiate di zucchero, cinque
d'olio, cinque di vino e la farina necessaria.

5ª ed ultima operazione. Le tre rimanenti uova e tutto il resto,
sciogliendo il burro al fuoco, si mescoli ben bene per rendere la pasta
omogenea. Se il pastone vi riuscisse alquanto morbido, il che non è
probabile, aggiungete altra farina per renderlo di giusta consistenza.

Dividetelo in tre o quattro parti formandone delle palle e ponete
ognuna di esse in una teglia sopra un foglio di carta che ne superi
l'orlo, unta col burro, ove stia ben larga; e siccome via via che si
aumenta la dose degli ingredienti, la fermentazione è più tardiva,
l'ultima volta, se volete sollecitarla, ponete le stiacciate a
lievitare in caldana e quando saranno ben gonfie e tremolanti
spalmatele con un pennello prima intinto nell'acqua di fior di arancio,
poi nel rosso d'uovo. Cuocetele in forno a temperatura moderatissima,
avvertendo che quest'ultima parte è la più importante e difficile
perchè, essendo grosse di volume, c'è il caso che il forte calore le
arrivi subito alla superficie, e nell'interno restino mollicone.

Con questa ricetta, eseguita con accuratezza, le stiacciate alla
livornese fatte in casa, se non avranno tutta la leggerezza di quelle
del Burchi di Pisa, saranno in compenso più saporite e di ottimo gusto.

599. Pane di Spagna

  Uova, N. 6.
  Zucchero fine in polvere, grammi 170.
  Farina d'Ungheria o finissima, grammi 170.
  Odore di scorza di limone a chi piace.

Dimenate prima i rossi d'uovo con lo zucchero, poi aggiungete la
farina, asciugata al fuoco o al sole, e dopo una lavorazione di
circa mezz'ora versateci due cucchiaiate delle sei chiare montate per
rammorbidire il composto, indi il resto mescolando adagio.

Potreste anche montare le uova sul fuoco come nel Dolce alla napoletana
N. 586. Cuocetelo al forno.

600. Biscotto

  Uova, N. 6.
  Zucchero a velo, grammi 250.
  Farina di grano, grammi 100.
  Detta di patate, grammi 50.
  Burro, grammi 30.
  Odore di scorza di limone.

Lavorate per mezz'ora almeno i rossi d'uovo collo zucchero e una
cucchiaiata delle dette farine, servendovi di un mestolo. Montate le
chiare ben sode ed aggiungetele; mescolate adagio e, quando saranno
immedesimate, fate cadere da un vagliettino le due farine, che prima
avrete asciugate al sole o al fuoco. Cuocetelo al forno o al forno
da campagna in una teglia ove venga alto tre dita circa, ma prima
ungetela col burro diaccio e spolverizzatela di zucchero a velo misto
a farina. In questi dolci con le chiare montate si può anche tenere il
seguente metodo, e cioè: dimenar prima i rossi d'uovo con lo zucchero,
poi gettarvi la farina e dopo una buona lavorazione montar sode le
chiare, versarne due cucchiaiate per rammorbidire il composto, indi le
rimanenti, per incorporarvele adagio adagio.

601. Biscotto di cioccolata

  Uova, N. 6.
  Zucchero in polvere, grammi 200.
  Farina di grano, grammi 150.
  Cioccolata alla vainiglia, grammi 50.

Grattate la cioccolata e mettetela in una catinella con lo zucchero e
i rossi d'uovo e dimenateli con un mestolo; poi aggiungete la farina e
lavorate il composto per più di mezz'ora; per ultimo le chiare montate
mescolando adagio. Cuocetelo come l'antecedente.

602. Focaccia coi siccioli

  Farina, grammi 500.
  Zucchero in polvere fine, grammi 200.
  Burro, grammi 160.
  Siccioli, grammi 150.
  Lardo, grammi 60.
  Marsala o vino bianco, cucchiaiate N. 4.
  Uova, due intere e due rossi.
  Odore di scorza di limone.

Formata che avrete la pasta, lavorandola poco, uniteci i siccioli
sminuzzati, ungete una teglia di rame col lardo e versatecela
pigiandola colle nocche delle dita onde venga bernoccoluta; ma non
tenetela più alta di un dito.

Prima di passarla al forno fatele, se dopo cotta volete servirla
a pezzi, dei tagli quadrati colla punta d'un coltello, ripetendoli
a mezza cottura perchè facilmente si chiudono, e quando sarà cotta
spolverizzatela di zucchero a velo.

603. Focaccia alla tedesca

  Zucchero, grammi 120.
  Candito a pezzettini, grammi 30.
  Pangrattato fine, grammi 120.
  Uva sultanina, grammi 30.
  Uova, N. 4.
  Odore di scorza di limone.

Lavorate prima i rossi d'uovo con lo zucchero finchè siano divenuti
quasi bianchi; aggiungete il pangrattato, poi il candito e l'uva, e per
ultimo le chiare montate ben sode. Mescolate adagio per non smontarle e
quando il composto sarà tutto unito, versatelo in una teglia imburrata
e infarinata o spolverizzata di pangrattato, ove alzi due dita circa e
cuocetela al forno; questo dolce prenderà l'apparenza del pan di Spagna
che spolverizzerete, dopo cotto, di zucchero a velo.

Se dovesse servire per dieci o dodici persone raddoppiate la dose.

604. Panettone Marietta

La Marietta è una brava cuoca e tanto buona ed onesta da meritare che
io intitoli questo dolce col nome suo, avendolo imparato da lei.

  Farina finissima, grammi 300.
  Burro, grammi 100.
  Zucchero, grammi 80.
  Uva sultanina, grammi 80.
  Uova, uno intero e due rossi.
  Sale, una presa.
  Cremor di tartaro, grammi 10.
  Bicarbonato di soda, un cucchiaino, ossia grammi 5 scarsi.
  Candito a pezzettini, grammi 20.
  Odore di scorza di limone.
  Latte, decilitri 2 circa.

D'inverno rammorbidite il burro a bagno-maria e lavoratelo colle
uova; aggiungete la farina e il latte a poco per volta, poi il resto
meno l'uva e le polveri che serberete per ultimo; ma, prima di versar
queste, lavorate il composto per mezz'ora almeno e riducetelo col
latte a giusta consistenza, cioè, nè troppo liquido, nè troppo sodo.
Versatelo in uno stampo liscio più alto che largo e di doppia tenuta
onde nel gonfiare non trabocchi e possa prendere la forma di un pane
rotondo. Ungetene le pareti col burro, spolverizzatelo con zucchero a
velo misto a farina e cuocetelo in forno. Se vi vien bene vedrete che
cresce molto formando in cima un rigonfio screpolato. È un dolce che
merita di essere raccomandato perchè migliore assai del panettone di
Milano che si trova in commercio, e richiede poco impazzamento.

605. Pane bolognese

Questo è un pane che farà onore alla classica cucina bolognese perchè
gustoso a mangiarsi solo e atto a essere servito per inzupparlo in
qualunque liquido.

  Farina di grano, grammi 500.
  Zucchero a velo, grammi 180.
  Burro, grammi 180.
  Zibibbo, grammi 70.
  Pinoli tritati all'ingrosso, grammi 50.
  Cedro candito a piccoli filetti, grammi 30.
  Cremor di tartaro, grammi 8.
  Bicarbonato, grammi 4.
  Uova, N. 2.
  Latte, decilitri 1.

Mescolate lo zucchero con la farina e fatene un monte sulla spianatoia;
nella buca che gli farete poneteci il burro, le uova e il latte, ma
questo tiepido con le due polveri, dentro, le quali già vedrete che
cominciano a fermentare. Impastate ogni cosa insieme e quando il
pastone è divenuto omogeneo apritelo per aggiungervi i pinoli, il
candito e l'uva.

Rimaneggiatelo, onde queste cose vengano sparse egualmente per formarne
due pani a forma di spola alti poco più di un dito, dorateli col rosso
d'uovo e cuoceteli subito al forno od anche al forno da campagna.

606. Ciambelle ossia buccellati I

  Farina finissima, chilogrammi 1,700.
  Zucchero, grammi 300.
  Lievito, grammi 200.
  Burro, grammi 150.
  Lardo, grammi 50.
  Latte, decilitri 4.
  Marsala, decilitri 2.
  Rhum, due cucchiaiate.
  Uova, N. 6.
  Bicarbonato di soda, un cucchiaino.
  Un pizzico di sale.
  Odore di scorza di limone.

Se siete precisi colle dosi indicate, la farina basterà per l'appunto
ad ottenere una pasta di giusta sodezza.

Per lievito, come ho detto altra volta, intendo quella pasta, già
preparata, che serve di fermento al pane.

Il limone da grattare dev'essere di giardino.

Sciogliete il lievito in una catinella colla metà del latte, facendogli
prendere tanta farina da farne un pane di giusta consistenza. Dopo
formato lasciatelo stare in mezzo alla farina in modo che ne sia
circondato da uno strato più alto di un dito. Ponete la catinella
in luogo non freddo, riparato dall'aria, e quando quel pane sarà ben
lievitato, per il che accorreranno, a seconda della stagione, otto o
dieci ore, guastatelo e rifatelo più grande col resto del latte e della
farina occorrente. Aspettate che abbia di nuovo lievitato e che sia ben
rigonfiato, per il che ci vorrà altrettanto tempo; versatelo allora
sulla spianatoia ed impastatelo col resto della farina e con tutti
gl'ingredienti citati; ma lavoratelo ben bene e con forza onde la pasta
si affini e divenga tutta omogenea.

Preparate dei teglioni di ferro o delle teglie di rame stagnate,
unte col lardo e infarinate, e nelle medesime collocate le ciambelle
che farete grandi a piacere, ma in modo che vi stiano assai larghe.
Lasciatele lievitare in cucina o in altro luogo di temperatura tiepida,
ed allorchè saranno ben rigonfiate, ma non passate di lievito, fate
loro colla punta di un coltello delle lunghe incisioni alla superficie,
doratele coll'uovo e spargeteci sopra dello zucchero cristallino
pestato grosso.

Cuocetele in forno a moderato calore.

Vi avverto che d'inverno sarà bene impastare il lievito col latte
tiepido e mandare le ciambelle a lievitare nella caldana. Colla metà
dose potete ottenere quattro belle ciambelle di grammi 350 circa
ciascuna, quando non vogliate farle più piccole.

607. Ciambelle ossia buccellati II

Queste ciambelle da famiglia sono di più semplice fattura delle
precedenti.

  Farina d'Ungheria, grammi 500.
  Zucchero, grammi 180.
  Burro, grammi 90.
  Cremor di tartaro, grammi 15.
  Bicarbonato di soda, grammi 5.
  Uova, N. 2.
  Odore di buccia di limone o di anaci od anche di
    cedro candito in pezzettini.

Fate una buca nella farina per metterci il burro sciolto, le uova e lo
zucchero. Intridete la farina con questi ingredienti e col latte che
occorre per formare una pasta di giusta consistenza e dimenatela molto.

Le due polveri e gli odori aggiungeteli in ultimo.

Invece di una sola ciambella potete farne due e tenerle col buco
largo, che vengono grosse abbastanza. Fate loro qualche incisione alla
superficie, doratele col rosso d'uovo e cuocetele al forno o al forno
da campagna ungendo la teglia con burro o lardo. Anche con la metà
delle dosi si ottiene una discreta ciambella.

608. Pasta Maddalena

  Zucchero, grammi 130.
  Farina fine, grammi 80.
  Burro, grammi 30.
  Rossi d'uovo, N. 4.
  Chiare, N. 3.
  Una presa di bicarbonato di soda.
  Odore di scorza di limone.

Lavorate prima i rossi d'uovo collo zucchero, e quando saranno
diventati biancastri, aggiungete la farina e lavorate ancora per più di
un quarto d'ora. Unite al composto il burro liquefatto se è d'inverno,
e per ultimo le chiare montate.

La farina asciugatela al fuoco, o al sole, se d'estate.

A questa pasta potete dare forme diverse, ma tenetela sempre sottile
e di poco volume. Si usa metterla in degli stampini lavorati, unti col
burro e infarinati, oppure in teglia alla grossezza di un dito scarso,
tagliandola dopo in forma di mandorle che spolverizzerete di zucchero
a velo. Potete anche farla della grossezza di mezzo dito e appiccicare
insieme le mandorle a due per due con conserve di frutta.

609. Pizza alla napoletana

Pasta frolla metà della ricetta A del N. 589, oppure l'intera ricetta B
dello stesso numero.

  Ricotta, grammi 150.
  Mandorle dolci con tre amare, grammi 70.
  Zucchero, grammi 50.
  Farina, grammi 20
  Uova, N. 1 e un rosso.
  Odore di scorza di limone o di vainiglia.
  Latte, mezzo bicchiere.

Fate una crema col latte, collo zucchero, colla farina, con l'uovo
intero sopraindicato e quando è cotta ed ancor bollente aggiungete
il rosso e datele l'odore. Unite quindi alla crema la ricotta e le
mandorle sbucciate e pestate fini. Mescolate il tutto e riempite con
questo composto la pasta frolla disposta a guisa di torta, e cioè
fra due sfoglie della medesima ornata di sopra e dorata col rosso
d'uovo. S'intende già che dev'essere cotta in forno, servita fredda e
spolverizzata di zucchero a velo.

A me sembra che questo riesca un dolce di gusto squisito.

610. Pizza gravida

Servitevi del seguente composto, uso crema:

  Latte, un quarto di litro.
  Zucchero, grammi 60.
  Amido, grammi 30.
  Rossi d'uovo, N. 2.
  Odore che più aggradite.

Aggiungete quando la ritirate dal fuoco:

  Pinoli interi, grammi 30.
  Uva passolina, grammi 80.

Riempite con questo composto una pasta frolla come avete fatto per la
pizza alla napoletana e cuocetela come la precedente.

611. Quattro quarti all'inglese

  Uova N. 5 e del loro peso, compreso il guscio,
    altrettanto zucchero ed altrettanta farina.
  Uva passolina, grammi 200.
  Burro, grammi 200.
  Candito a pezzettini, grammi 30.
  Bicarbonato di soda, un cucchiaino.

Lavorate prima le uova con lo zucchero, aggiungete la farina e
continuate a lavorare con un mestolo per mezz'ora all'incirca. Lasciate
il composto in riposo per un'ora o due, indi unite al medesimo il burro
sciolto a bagnomaria, il bicarbonato, l'uva e il candito; versatelo
in una teglia o in una forma liscia, unta col burro e spolverizzata di
zucchero a velo misto a farina e cuocetelo al forno.

L'uva passolina lavatela prima, onde nettarla dalla terra che
ordinariamente contiene, ed asciugatela. Qui viene a proposito uno
sfogo contro la proverbiale indolenza degl'Italiani i quali sono soliti
di ricorrere ai paesi esteri anche per quelle cose che avrebbero
a portata di mano nel proprio. Nelle campagne della bassa Romagna
si raccoglie un'uva nera a piccolissimi chicchi e senza seme, colà
chiamata uva _romanina_, che io, per uso di casa mia, ho messo talvolta
a profitto perchè non si distingue dalla passolina se non per essere
di qualità migliore e priva d'ogni sozzura. Per seccarla distendete i
grappoli in un graticcio, tenetela in caldana per sette od otto giorni,
nettandola dai raspi quando sarà secca.

612. Quattro quarti all'italiana

Questo dolce si fa nella stessa maniera del precedente eccetto che
si sostituisce al candito l'odore della buccia di limone, e all'uva
passolina gr. 100 di mandorle dolci con alcune amare. Usando anche qui
il bicarbonato di soda, il dolce riescirà più leggiero. Le mandorle,
dopo averle sbucciate, asciugatele al sole o al fuoco, pestatele fini
con due cucchiaiate dello zucchero della ricetta e mescolatele alla
farina prima di gettarle nel composto. Se non usate questa precauzione
c'è il caso di trovar le mandorle tutte ammassate insieme. È un dolce
che ha bisogno di essere lavorato molto, tanto prima che dopo averci
versato il burro; e il mio cuoco ha sperimentato che riesce meglio
tenendo la catinella immersa nell'acqua calda, mentre si lavora, cosa
questa che si può dire anche per le altre paste consimili. Se fatto con
attenzione sarà giudicato un dolce squisito.

613. Dolce di mandorle

  Uova, N. 3.
  Zucchero, il peso dell'uova.
  Farina di patate, grammi 125.
  Burro, grammi 125.
  Mandorle dolci con tre amare, grammi 125.
  Odore di buccia di limone grattata.

Sbucciate le mandorle, asciugatele al sole o al fuoco e pestatele
finissime nel mortaio con un terzo del detto zucchero. Lavorate con
un mestolo i tre rossi delle uova colla rimanenza dello zucchero e la
buccia del limone, finchè saranno divenuti biancastri; uniteci dopo
la farina di patate, poi le mandorle pestate e il burro liquefatto,
lavorando ancora il composto. Per ultimo versateci le chiare montate
e quando sarà amalgamata ogni cosa insieme cuocetelo nel forno da
campagna, spolverizzandolo di zucchero a velo diaccio che sia.

Se vi servirete di una teglia, il cui fondo sia del diametro di
centimetri 22 circa, il dolce verrà giusto di altezza. Potete servirvi
dello stesso burro per unger la teglia, la quale, come sapete, va
spolverizzata con zucchero a velo misto a farina. È un dolce di gusto
delicato che può bastare per otto persone.

614. Offelle di marmellata

La parola _offella_, in questo significato, è del dialetto romagnolo
e, se non isbaglio, anche del lombardo, e dovrebbe derivare
dall'antichissima _offa_, focaccia, schiacciata composta di farro e
anche di varie altre cose.

   [Illustrazione: Stampo delle Offelle di marmellata — NdT: Ø 80
   mm nell'illustrazione originale]

_Dar l'offa al cerbero_ è una frase che ha il merito dell'opportunità
parlandosi di coloro, e non son pochi oggigiorno, che danno la caccia
a qualche carica onde aver modo di riceverla e mangiare sul tesoro
pubblico a quattro ganascie. Ma torniamo alle _offelle_, che sarà
meglio.

  Mele rose, grammi 500.
  Zucchero in polvere, grammi 125.
  Candito, grammi 30.
  Cannella in polvere, due cucchiaini.

Tagliate le mele in quattro spicchi, sbucciateli e levate loro la
loggia del torsolo. Tagliate questi spicchi a fette più sottili che
potete e ponetele al fuoco in una cazzaruola con due bicchieri d'acqua,
spezzettandole col mestolo. Queste mele sono di pasta dura e per
cuocerle hanno bisogno d'acqua; anzi, se bollendo rimanessero troppo
asciutte, aggiungetene dell'altra. Aspettate che siano spappolate per
gettarvi lo zucchero e poi assaggiate se il dolce è giusto, perchè
le frutta in genere, a seconda della maturità, possono essere più o
meno acide. Per ultimo aggiungete il candito a piccoli pezzettini e la
cannella.

Servitevi della pasta frolla N. 589 nel quantitativo della ricetta A,
distendetela col matterello alla grossezza di uno scudo e tagliatela
collo stampo rotondo e smerlato come quello segnato nella pagina
precedente; un disco sotto e un disco sopra, quest'ultimo tirato col
matterello rigato, e in mezzo la marmellata, umettando gli orli perchè
si attacchino. Dorate le offelle col rosso d'uovo e mandatele al forno,
spolverizzandole dopo di zucchero a velo.

615. Offelle di marzapane

   [Illustrazione: Stampo delle Offelle di Marzapane — NdT: L 93
   x H 114 mm nell'illustrazione originale]

Servitevi della medesima pasta frolla indicata nella precedente
ricetta e per ripieno, invece della marmellata, ponete il marzapane
descritto al N. 579 e, se non avete arancio candito, servitevi per
odore dell'arancio fresco che è molto grato. A queste _offelle_ potrete
dare una forma diversa per distinguerle dalle altre. Io mi servo dello
stampo qui sopra segnato, e lo piego in due formando una mezza luna
smerlata.

616. Crostate

Per crostate io intendo quelle torte che hanno per base la pasta frolla
e per ripieno le conserve di frutta o la crema.

Prendete la dose intera della ricetta del B N. 589, o la metà della
ricetta A, e in ambedue servitevi, come si è detto, di un uovo intero
e un torlo; ma prima di metterli nella pasta frullateli a parte e,
per risparmio, lasciate indietro un po' d'uovo che servirà per dorare
la superficie della crostata. Alla pasta frolla che deve servire
a quest'uso sarà bene dare un qualche odore come quello di scorza
di limone o d'acqua di fior d'arancio; il meglio sarebbe servirsi
esclusivamente della ricetta C.

Per formar la crostata spianate col matterello liscio una metà
della pasta per avere una sfoglia rotonda della grossezza di uno
scudo all'incirca e ponetela in una teglia unta col burro. Sopra
la medesima distendete la conserva oppure la crema od anche l'una
e l'altra, tenendole però separate. Se la conserva fosse troppo
soda rammorbiditela al fuoco con qualche cucchiaiata d'acqua. Sopra
la conserva distendete a eguale distanza l'una dall'altra tante
strisce di pasta tirata col matterello rigato, larghe un dito scarso,
e incrociatele in modo che formino un mandorlato; indi coprite
l'estremità delle strisce con un cerchio all'ingiro fatto colla pasta
rimanente, inumiditelo coll'acqua per attaccarlo bene. Dorate coll'uovo
lasciato a parte la superficie della pasta frolla, e cuocete la
crostata in forno o nel forno da campagna. Migliora dopo un giorno o
due.

617. Croccante

  Mandorle dolci, grammi 120.
  Zucchero in polvere, grammi 100.

Sbucciate le mandorle, distaccatene i lobi, cioè le due parti nelle
quali sono naturalmente congiunte, e tagliate ognuno dei lobi in
filetti o per il lungo o per traverso come più vi piace. Ponete queste
mandorle così tagliate al fuoco ed asciugatele fino al punto di far
loro prendere il colore gialliccio, senza però arrostirle. Frattanto
ponete lo zucchero al fuoco in una cazzaruola possibilmente non
istagnata e quando sarà perfettamente liquefatto, versatevi entro le
mandorle ben calde, e mescolate. Qui avvertite di gettare una palettata
di cenere sulle bragi, onde il croccante non vi prenda l'amaro,
passando di cottura, il punto preciso della quale si conosce dal color
cannella che acquista il croccante. Allora versatelo a poco per volta
in uno stampo qualunque, unto prima con burro od olio, e pigiandolo
con un limone contro le pareti, distendetelo sottile quanto più potete.
Sformatelo diaccio e se ciò vi riescisse difficile, immergete lo stampo
nell'acqua bollente. Si usa anche seccar le mandorle al sole, tritarle
fini colla lunetta, unendovi un pezzo di burro quando sono nello
zucchero.

618. Salame inglese

Questo dolce, che si potrebbe più propriamente chiamare pan di Spagna
ripieno e che fa tanto bella mostra nelle vetrine de' pasticcieri,
sembra, per chi è ignaro dell'arte, un piatto d'alta credenza: ma non è
niente affatto difficile ad eseguirsi.

Fate un pan di Spagna colle seguenti dosi e per cuocerlo al forno
distendetelo all'altezza di mezzo dito in un teglione possibilmente
rettangolare, unto col burro e spolverizzato di farina.

  Zucchero in polvere, grammi 200.
  Farina finissima, grammi 170.
  Uova, N. 6.

In questo e consimili casi, alcuni trattati dell'arte suggeriscono di
asciugar bene la farina al sole o al fuoco prima di adoperarla, per
renderla forse più leggiera.

Lavorate i rossi d'uovo collo zucchero per circa mezz'ora; unite ai
medesimi le chiare ben montate e dopo averle mescolate adagino fate
cadere la farina da un vagliettino, oppure tenetevi al metodo indicato
al N. 588. Levato dal forno, tagliate dal medesimo, quando è ancora
caldo, un numero sufficiente di strisce, larghe 2 centimetri circa e
lunghe quanto il pezzo di pan di Spagna, al quale devono servire di
ripieno; ma perchè queste strisce facciano un bell'effetto, devono
prendere colori diversi; quindi alcune aspergetele di rosolio bianco
e resteranno gialle; altre di alkermes e figureranno rosse, e alle
ultime fate prendere il nero con un rosolio bianco ove sia stata infusa
della cioccolata. Questi filetti così preparati disponeteli uno sopra
l'altro, alternandoli, nel mezzo del pezzo di pan di Spagna rimasto
intero, la superficie del quale avrete prima spalmata di una liquida
conserva di frutta e spalmati pure i filetti, onde stiano uniti.
Tirate i lembi del pan di Spagna sopra i medesimi e formate un rotolo
tutto unito il quale, tagliato poi a fette, presenterà per ripieno una
scacchiera a diversi colori.

Questo dolce si può far più semplice per uso di famiglia nel seguente
modo, bastando la metà della dose anche per una teglia grande.

Spalmate il pan di Spagna con rosolio e conserva di frutta, sia di
cotogne, di albicocche o di pesche poco importa, distendete sulla
medesima delle fettine sottili di candito e rotolate come un foglio
il pezzo intero sopra sè stesso; ma nell'una o nell'altra maniera
sarebbe bene, per dargli più bell'aspetto, di ornare la superficie o
con un ricamo di zucchero o con una crosta di cioccolata come usano i
pasticcieri; ma codesti signori, per fare tali cose a perfezione, hanno
certi loro segreti particolari che non insegnano volentieri. Conosco,
però, così alto alto, un loro processo speciale che troverete descritto
al N. 789.

Frattanto contentatevi del seguente, che è più semplice ma non del
tutto perfetto:

Intridete dello zucchero a velo con chiara d'uovo, facendolo molto
sodo, e distendetelo sopra al dolce uniformemente, oppure mettetelo in
un cartoccio foggiato a forma di cornetto, e strizzandolo, per farlo
uscire dal piccolo buco in fondo, giratelo sul dolce per formare il
disegno che più vi piace. Se la crosta la fate nera, prendete gr. 60 di
zucchero a velo e gr. 30 di cioccolata in polvere, mescolate, intridete
ugualmente con chiara d'uovo e distendete l'intriso sul dolce. Se non
si asciuga naturalmente, ponetelo sotto l'azione di un moderato calore.

619. Cavallucci di Siena

I dolci speciali a Siena sono il panforte, i ricciarelli, i cavallucci
e le cupate. I cavallucci sono pastine in forma di mostacciuoli della
dimensione segnata qui sotto; quindi vedete che la figura di un cavallo
non ci ha niente che fare, e perchè siano così chiamati credo non si
sappia neanche a _Siena di tre cose piena: di torri, di campane e di
quintane_.

   [Illustrazione: Cavallucci — NdT: L 45 x H 32 mm
   nell'illustrazione originale]

Con questa ricetta intendo indicarvi il modo di poterli imitare, ma
non di farli del tutto precisi perchè se nel sapore all'incirca ci
siamo, la manipolazione lascia a desiderare, ed è cosa naturale. Dove
si lavora in grande e con processi che sono un segreto ai profani,
l'imitazione zoppica sempre.

  Farina, grammi 300.
  Zucchero biondo, grammi 300.
  Noci sgusciate, grammi 100.
  Arancio candito, grammi 50.
  Anaci, grammi 15.
  Spezie e cannella in polvere, grammi 5.

Le noci tritatele alla grossezza della veccia all'incirca.

L'arancio tagliatelo a dadettini.

Lo zucchero mettetelo al fuoco con un terzo del suo peso di acqua
e quando è ridotto a cottura di filo gettate in esso tutti gli
ingredienti, mescolate e versate il composto caldo nella spianatoia
sopra la farina per intriderla; ma per far questo vedrete che vi
occorrerà dell'altra farina, la quale serve a ridurre la pasta
consistente. Formate allora i cavallucci, dei quali, con questa dose,
ne otterrete oltre a 40, e siccome, a motivo dello zucchero, questa
pasta appiccica, spolverizzateli di farina alla superficie. Collocateli
in una teglia e cuoceteli in bianco a moderato calore. State molto
attenti alla cottura dello zucchero, perchè se cuoce troppo diventa
scuro. Quando, prendendone una goccia tra il pollice e l'indice,
comincia a filare, basta per questo uso.

620. Ricciarelli di Siena

  Zucchero bianco fine, grammi 220.
  Mandorle dolci, grammi 200.
  Dette amare, grammi 20.
  Chiare d'uovo, N. 2.
  Odore di buccia d'arancio.

Sbucciate le mandorle, asciugatele bene al sole o al fuoco e pestatele
finissime nel mortaio con due cucchiaiate del detto zucchero, versato
in diverse volte; poi uniteci il resto dello zucchero mescolando bene.

Montate le chiare in un vaso qualunque e versateci le mandorle così
preparate e la buccia dell'arancio grattata. Mescolate di nuovo
con un mestolo e versate il composto sulla spianatoia sopra a un
leggiero strato di farina per fargliene prendere soltanto quella ben
poca quantità che occorre per tirare leggermente col matterello una
stiacciata morbida, grossa mezzo dito. Allora tagliateli con la forma
qui sotto segnata e ne otterrete da 16 a 18 per cuocerli nel seguente
modo:

Prendete una teglia, fatele uno strato di crusca alto quanto uno scudo
e copritelo tutto di cialde per posarvi su i ricciarelli e cuocerli al
forno a moderato calore onde restino teneri. in mancanza del forno, che
sarebbe il più opportuno, servitevi del forno da campagna.

   [Illustrazione: Forma dei Ricciarelli di Siena — NdT: L 92 x H
   54 mm nell'illustrazione originale]

Dopo cotti tagliate via la cialda che sopravanza agli orli di queste
paste, che riescono di qualità fine.

621. Cialdoni

Ponete in un pentolo:

  Farina, grammi 80.
  Zucchero biondo, grammi 30.
  Lardo vergine e appena tiepido, grammi 20.
  Acqua diaccia, sette cucchiaiate.

Sciogliete prima, coll'acqua, la farina e lo zucchero, poi aggiungete
il lardo.

Ponete sopra un fornello ardente il ferro da cialde e quando è ben
caldo apritelo e versatevi sopra ogni volta mezza cucchiaiata della
detta pastella; stringete le due parti del ferro insieme, passatelo sul
fuoco da una parte e dall'altra, levate le sbavature con un coltello ed
apritelo quando conoscerete che la cialda ha preso il color nocciuola.
Allora distaccatela alquanto da una parte col coltello e subito così
calda sopra il ferro medesimo o sopra a un canovaccio disteso sul
focolare arrotolatela con un bocciuolo di canna o semplicemente colle
mani. Quest'ultima operazione bisogna farla molto svelti perchè se la
cialda si diaccia non potrete più avvolgerla su sè stessa. Se le cialde
restassero attaccate al ferro ungetelo a quando a quando col lardo, e
se non venissero tutte unite, aggiungete un po' di farina.

Sapete già che i cialdoni si possono servir soli; ma è meglio
accompagnarli con la panna o con la crema montata ed anche col latte
_brûlé_ o col latte alla portoghese.

622. Fave alla romana o dei morti

Queste pastine sogliono farsi per la commemorazione dei morti e
tengono luogo della fava _baggiana_, ossia d'orto, che si usa in
questa occasione cotta nell'acqua coll'osso di prosciutto. Tale usanza
deve avere la sua radice nell'antichità più remota poichè la fava si
offeriva alle Parche, a Plutone e a Proserpina ed era celebre per le
cerimonie superstiziose nelle quali si usava. Gli antichi Egizi si
astenevano dal mangiarne, non la seminavano, nè la toccavano colle
mani, e i loro sacerdoti non osavano fissar lo sguardo sopra questo
legume stimandolo cosa immonda. Le fave, e soprattutto quelle nere,
erano considerate come una funebre offerta, poichè credevasi che in
esse si rinchiudessero le anime dei morti, e che fossero somiglianti
alle porte dell'inferno.

Nelle feste _Lemurali_ si sputavano fave nere e si percuoteva nel
tempo stesso un vaso di rame per cacciar via dalle case le ombre degli
antenati, i Lemuri e gli Dei dell'inferno.

Festo pretende che sui fiori di questo legume siavi un segno lugubre
e l'uso di offrire le fave ai morti fu una delle ragioni, a quanto
si dice, per cui Pitagora ordinò a' suoi discepoli di astenersene;
un'altra ragione era per proibir loro di immischiarsi in affari di
governo, facendosi con le fave lo scrutinio nelle elezioni.

Varie sono le maniere di fare le fave dolci; v'indicherò le seguenti:
le due prime ricette sono da famiglia, la terza è più fine.

PRIMA RICETTA

  Farina, grammi 200.
  Zucchero, grammi 100.
  Mandorle dolci, grammi 100.
  Burro, grammi 30.
  Uova, N. 1.
  Odore di scorza di limone, oppure di cannella,
    o d'acqua di fior d'arancio.

SECONDA RICETTA

  Mandorle dolci, grammi 200.
  Farina, grammi 100.
  Zucchero, grammi 100.
  Burro, grammi 30.
  Uova, N. 1.
  Odore, come sopra.

TERZA RICETTA

  Mandorle dolci, grammi 200.
  Zucchero a velo, grammi 200.
  Chiare d'uovo, N. 2.
  Odore di scorza di limone o d'altro.

Per le due prime sbucciate le mandorle e pestatele collo zucchero
alla grossezza di mezzo chicco di riso. Mettetele in mezzo alla farina
insieme cogli altri ingredienti e formatene una pasta alquanto morbida
con quel tanto di rosolio o d'acquavite che occorre. Poi riducetela
a piccole pastine, in forma di una grossa fava, che risulteranno in
numero di 60 o 70 per ogni ricetta. Disponetele in una teglia di rame
unta prima col lardo o col burro e spolverizzata di farina; doratele
coll'uovo. Cuocetele al forno o al forno da campagna, osservando che,
essendo piccole, cuociono presto. Per la terza seccate le mandorle
al sole o al fuoco e pestatele fini nel mortaio con le chiare
d'uovo versate a poco per volta. Aggiungete per ultimo lo zucchero
e mescolando con una mano impastatele. Dopo versate la pasta sulla
spianatoia sopra a un velo sottilissimo di farina per poggiarla a guisa
di un bastone rotondo, che dividerete in 40 parti o più per dar loro la
forma di fave che cuocerete come le antecedenti.

623. Cotognata

  Mele cotogne, chilogrammi 3.
  Zucchero bianco fine, chilogrammi 2.

Mettete al fuoco le mele coperte d'acqua e quando cominciano a
screpolare, levatele, sbucciatele e grattatele alla meglio per levarne
tutta la polpa che passerete poi dallo staccio. Rimettetela al fuoco
collo zucchero e rimestatela sempre onde non si attacchi. Sette od
otto minuti di bollitura basteranno; ma poi, se presa su col mestolo
comincia a cadere a stracci, levatela. Se la mettete in vasi potrà
servirvi come conserva e fatta in tal modo resterà più bianca di quella
che vi descriverò al N. 741, ma con meno fragranza, perchè una parte
dell'odore particolare a questo frutto si sperde nell'acqua.

Per ridurla a cotognata distendetela sopra un'asse alla grossezza poco
più di uno scudo ed asciugatela al sole coperta di un velo perchè le
mosche e le vespi ne sono ghiottissime. Quando è asciutta di sopra
tagliatela in forma di tavolette di cioccolata e passandole sotto un
coltello per distaccarla dall'asse, rivoltatela dalla parte opposta.

Se poi vi piacesse di darle forme bizzarre procuratevi degli stampini
di latta vuoti dalle due parti, riempiteli, lisciateli e distaccando la
marmellata dagli orli con delicatezza, ponetela ugualmente sull'asse ed
asciugatela nella stessa maniera.

Potete anche crostarla, volendo, e allora mettete a struggere grammi
100 di zucchero bianco con due cucchiaiate d'acqua e quando avrà
bollito tanto da fare il filo (presane una goccia fra due dita)
spalmate ogni pezzo con un pennello. Se lo zucchero vi si rappiglia
durante l'operazione (che è bene fare in una giornata non umida)
rimettetelo al fuoco con un altro gocciolo d'acqua e fatelo bollire
di nuovo. Quando lo zucchero è asciutto da una parte e sugli orli,
spalmate la parte opposta.

624. Tortelli di ceci

Eccovi un piatto che si usa fare in quaresima.

Ceci secchi (dico secchi perchè in Toscana si vendono rammolliti
nell'acqua del baccalà), grammi 300.

Metteteli in molle la sera nell'acqua fresca e la mattina unite ai
medesimi 7 o 8 marroni secchi e poneteli al fuoco con acqua ugualmente
fresca entro a una pentola di terra con grammi 3 di carbonato di soda
legato in una pezzettina. Questo il popolo lo chiama il _segreto_ e
serve a facilitare la cottura dei ceci. Invece del carbonato di soda
si può usare la rannata. La sera avanti mettete i ceci in un vaso
qualunque, copritene la bocca con un canovaccio ove abbiate messo una
palettata di cenere; fate passare attraverso la medesima dell'acqua
bollente fino a che i ceci restino coperti e la mattina, levati dalla
rannata, prima di metterli al fuoco lavateli bene coll'acqua fresca.
Cotti che siano, levateli asciutti e passateli per istaccio caldi,
bollenti, insieme coi marroni; e se, nonostante il _segreto_ o la
rannata, fossero rimasti duri per la qualità dell'acqua, pestateli
nel mortaio. Quando li avrete passati, conditeli ed aggraziateli con
un pizzico di sale, con sapa nella quantità necessaria a rendere il
composto alquanto morbido, mezzo vasetto di mostarda di Savignano, o di
quella descritta al N. 788, grammi 40 di candito a piccoli pezzettini,
un poco di zucchero, se la sapa non li avesse indolciti abbastanza, e
due cucchiaini di cannella pesta.

In difetto di cavalli, si cerca di far trottare gli asini, si va alla
busca di compensi; e in questo caso, se vi mancassero la sapa e la
mostarda (la migliore al mio gusto è quella di Savignano in Romagna),
si supplisce alla prima con grammi 80 di zucchero e alla seconda con
grammi 7 di senapa in polvere sciolta nell'acqua calda degli stessi
ceci. Ora passiamo alla pasta per chiuderli, in merito alla quale
potete servirvi di quella de' Cenci N. 595, metà dose di detta ricetta,
oppure della seguente:

  Farina, grammi 270.
  Burro, grammi 20.
  Zucchero, grammi 15.
  Uova, N. 1.
  Vino bianco, o marsala, cucchiaiate N. 3 circa.
  Sale, un pizzico.

Tiratene una sfoglia della grossezza di mezzo scudo all'incirca e
tagliatela collo stampo rotondo smerlato del N. 614. Fate che nei
dischi il ripieno abbondi ed avrete, riunendone i lembi, i tortelli in
forma di un quarto di luna. Friggeteli nel lardo o nell'olio e quando
non sono più a bollore spolverizzateli di zucchero a velo.

Colla broda de' ceci potete fare una zuppa o cuocervi, come si usa in
Toscana, le strisce di pasta comperata.

Questi tortelli riescono così buoni che nessuno saprà indovinare se
sono di ceci.

625. Focaccia alla portoghese

Questo ve lo do per un dolce assai delicato e gentile.

  Mandorle dolci, grammi 150.
  Zucchero, grammi 150.
  Farina di patate, grammi 50.
  Uova, N. 3.
  Aranci, N. 1-1/2.

Lavorate dapprima i rossi d'uovo collo zucchero, aggiungete la
farina, poi le mandorle sbucciate e pestate fini con una cucchiaiata
del detto zucchero, e dopo il sugo passato dagli aranci e la buccia
superficiale raschiata di un solo arancio. Per ultimo unite al composto
le chiare montate, versatelo in una scatola di carta unta di burro,
alla grossezza di un dito e mezzo e cuocetelo al forno a moderatissimo
calore. Dopo cotta, copritela di una crosta bianca come al N. 789.

626. Amaretti I

  Zucchero bianco in polvere, grammi 250.
  Mandorle dolci, grammi 100.
  Mandorle amare, grammi 50.
  Chiare d'uovo, N. 2.

Le mandorle spellatele e seccatele al sole o al fuoco, poi tritatele
finissime con la lunetta. Lavorate col mestolo lo zucchero e le chiare
per mezz'ora almeno, e aggiungete le mandorle per formarne una pasta
soda in modo da farne delle pallottole grosse quanto una piccola noce;
se riuscisse troppo morbida aggiungete altro zucchero e se troppo dura
un'altra po' di chiara, questa volta montata. Se vi piacesse dare agli
amaretti un colore tendente al bruno, mescolate nel composto un po' di
zucchero bruciato.

Via via che formate le dette pallottole, che stiaccerete alla grossezza
di un centimetro, ponetele sopra le ostie, o sopra pezzetti di carta,
oppure in una teglia unta col burro e spolverizzata di metà farina
e metà zucchero a velo; ma a una discreta distanza l'una dall'altra
perchè si allargano molto e gonfiano, restando vuote all'interno.

Cuocetele in forno a moderato calore.

627. Amaretti II

Eccovi un'altra ricetta di amaretti che giudico migliori dei precedenti
e di più facile esecuzione.

  Zucchero bianco a velo, grammi 300.
  Mandorle dolci, grammi 180.
  Mandorle amare, grammi 20.
  Chiare d'uovo, N. 2.

Le mandorle spellatele e seccatele al sole o al fuoco; poi pestatele
fini nel mortaio con una chiara versata in più volte. Fatto questo
mescolateci la metà dello zucchero, mantrugiando il composto con
una mano. Dopo versatelo in un vaso e, mantrugiando sempre perchè
s'incorpori, aggiungete una mezza chiara, poi l'altra metà dello
zucchero e appresso l'ultima mezza chiara.

Otterrete, così lavorato, un impasto omogeneo e di giusta consistenza
che potrete foggiare a bastone per tagliarlo a pezzetti tutti eguali.
Prendeteli su a uno a uno con le mani bagnate alquanto per formarne
delle pallottole grosse come le noci. Stiacciatele alla grossezza
di un centimetro e pel resto regolatevi come per i precedenti, ma
spolverizzateli leggermente di zucchero a velo prima di metterli in
forno a calore ardente, e dico forno perchè il forno da campagna non
sarebbe al caso per questa pasta.

Con questa dose otterrete una trentina di amaretti.

628. Pasticcini di marzapane

Fate una pasta frolla colla ricetta C del N. 589.

Fate un marzapane come quello del N. 579 nelle seguenti proporzioni:

  Mandorle dolci con tre amare, sbucciate, grammi 180.
  Zucchero, grammi 150.
  Burro, grammi 25.
  Arancio candito, grammi 25.
  Un rosso d'uovo.
  Diverse cucchiaiate d'acqua.

Servitevi degli stampini da _brioches_ o alquanto più piccoli, che
sarebbe meglio; ungeteli col burro, foderateli di pasta frolla sottile
quanto uno scudo, riponeteci il marzapane, ripiegategli sopra i lembi
della pasta, bagnate l'orlo coll'acqua, copriteli colla stessa pasta
frolla, dorateli alla superficie, cuoceteli in forno o nel forno da
campagna e dopo spolverizzateli di zucchero a velo.

Con questa dose potrete farne da 16 a 18.

629. Pasticcini di semolino

  Semolino, grammi 180.
  Zucchero, grammi 100.
  Pinoli, grammi 50.
  Burro, grammi 20.
  Latte, decilitri 8.
  Uova, N. 4.
  Sale, una presa.
  Odore di scorza di limone.

Cuocete il semolino nel latte e quando comincia a stringere versate i
pinoli pestati nel mortaio insieme con lo zucchero; poi il burro e il
resto, meno le uova, che serberete per ultimo quando il composto sarà
diaccio. Pel resto regolatevi come i pasticcini di riso del N. 630.

Con questa dose ne farete da 18 a 20.

Prima di servirli spolverizzateli di zucchero a velo.

630. Pasticcini di riso

  Riso, grammi 150.
  Zucchero, grammi 70.
  Burro, grammi 30.
  Candito, grammi 30.
  Latte, decilitri 8.
  Uova, N. 3
  Rhum, cucchiaiate N. 2.
  Sale, una presa.

Cuocete moltissimo il riso rimuovendolo spesso col mestolo perchè non
si attacchi. A due terzi di cottura versate lo zucchero, il burro, il
sale e il candito tagliato a pezzettini. Quando sarà cotto e diaccio
aggiungete il rum, i rossi d'uovo prima e le chiare montate dopo.

Prendete gli stampini da _brioches_, ungeteli bene col burro,
spolverizzateli di pangrattato, riempiteli e cuoceteli al forno da
campagna. Sono migliori caldi che diacci.

Con questa dose ne farete 12 o 14.

631. Pasticcini di pasta beignet

  Acqua, grammi 150.
  Farina, grammi 100.
  Burro, grammi 10.
  Uova, N. 3 e un rosso.
  Sale, quanto basta.

Quando bolle l'acqua versate la farina tutta a un tratto e, rimestando
subito, aggiungete il burro e tenetela sul fuoco per 10 minuti,
seguitando sempre a rimestaria. Deve riuscire una pasta dura che
distenderete alla grossezza di un dito e pesterete nel mortaio insieme
con un uovo per rammorbidirla alquanto. Ciò ottenuto, mettetela in una
catinella per lavorarla col mestolo, aggiungendo le altre uova uno
per volta, montando le chiare. Non vi stancate di lavorarla finchè
non sia ridotta come un unguento; lasciatela in riposo per qualche
ora, e quindi mettetela a cucchiaiate (le quali riusciranno dieci o
dodici) in una teglia, unta col burro. Frullate un rosso d'uovo con un
po' di chiara per renderlo più sciolto, dorateli e lisciateli con un
pennellino (ma questo supplemento non è necessario), poi metteteli in
un forno che sia ben caldo. Quando sono cotti fate loro col temperino
un'incisione da una parte, o in forma di mezzo cerchio nella parte di
sotto, per riempirli di crema o di conserve di frutta, spolverizzateli
di zucchero a velo e serviteli.

Vi avverto che quando lavorate paste che devono rigonfiare, il mestolo
invece di girarlo in tondo è meglio muoverlo dal sotto in su.

632. Brigidini

È un dolce o meglio un trastullo speciale alla Toscana ove trovasi a
tutte le fiere e feste di campagna e lo si vede cuocere in pubblico
nelle forme da cialde.

  Uova, N. 2.
  Zucchero, grammi 120.
  Anaci, grammi 10.
  Sale, una presa.
  Farina, quanto basta.

Fatene una pasta piuttosto soda, lavoratela colle mani sulla spianatoia
e formatene delle pallottole grosse quanto una piccola noce. Ponetele
alla stiaccia nel ferro da cialde a una debita distanza l'una
dall'altra e, voltando di qua e di là il ferro sopra il fornello
ardente con fiamma di legna, levatele quando avranno preso colore.

633. Dolce di chiare d'uovo

Se avete d'occasione delle chiare d'uovo, che non sappiate come
consumare, potreste fare un dolce nel seguente modo, che riesce buono.

  Chiare d'uovo, N. 8 o 9.
  Farina d'Ungheria, grammi 300.
  Zucchero a velo, grammi 150.
  Burro, grammi 150.
  Uva sultanina, grammi 100.
  Cremor di tartaro, grammi 10.
  Bicarbonato di soda, grammi 5.
  Odore di zucchero vanigliato.

Montate le chiare e versate nelle medesime la farina e lo zucchero;
mescolate e poi aggiungete il burro liquefatto. Quando il composto sarà
tutto unito aggiungete le polveri e per ultimo l'uva.

Versate il composto in una teglia unta col burro e spolverizzata di
zucchero a velo e farina, ove il dolce riesca alto almeno due dita,
cuocetelo al forno o al forno da campagna e servitelo diaccio.

634. Pastine pel the

Mistress Wood, un'amabile signora inglese, avendomi offerto un the
con pastine fatte con le sue proprie mani, ebbe la cortesia, rara nei
cuochi pretenzionosi, di darmi la ricetta che vi descrivo, dopo averla
messa alla prova.

  Farina d'Ungheria o finissima, grammi 440.
  Farina di patate, grammi 160.
  Zucchero a velo, grammi 160
  Burro, grammi 160.
  Due chiare d'uovo.
  Latte tiepido, quanto basta.

Formate un monticello sulla spianatoia con le due farine e lo zucchero
mescolati insieme. Fategli una buca in mezzo, collocateci le chiare e
il burro a pezzetti e, colla lama di un coltello prima e con le mani
dopo, servendovi del latte, intridetelo e lavoratelo mezz'ora circa
per ottenere un pastone piuttosto tenero. Tiratelo col matterello in
una sfoglia della grossezza di uno scudo, tagliatela a dischi rotondi,
come quello del N. 7, bucherellateli con le punte di una forchetta e
cuoceteli al forno o al forno da campagna in una teglia unta col burro.

Con sola mezza dose della ricetta se ne ottengono assai.

635. Lingue di gatto

Sono pastine pel the, tolte da una ricetta venuta da Parigi.

  Burro, grammi 100.
  Zucchero bianco a velo, grammi 100.
  Farina d'Ungheria, grammi 100.
  Una chiara d'uovo.

Ponete in un vaso il burro così naturale e cominciate a dimenarlo
col mestolo; poi versateci lo zucchero, indi la farina e per ultimo
la chiara d'uovo, lavorando sempre il composto per ridurlo una pasta
omogenea. Ponetela nella siringa con un disco di buco rotondo o
quadro della grandezza di circa un centimetro, e spingetela in una
teglia, unta leggermente col burro, in forma di pezzetti lunghi un
dito, tenendoli radi perchè, squagliandosi, allargano. Cuoceteli al
forno da campagna a moderato calore. Con questa dose ne otterrete una
cinquantina.

636. Pane di sabbia

Anche il pane di sabbia è un dolce tedesco, così chiamato perchè si
sfarina in bocca come la sabbia e però si usa servirlo col the che lo
rende più piacevole al gusto.

Non vi spaventate nel sentire che per manipolarlo occorrono due ore
di lavorazione non interrotta in luogo riparato da correnti d'aria,
girando il mestolo sempre per un verso. Le signore, che sono di natura
pazienti e quelle particolarmente che si dilettano d'improvvisare
dolci, non si sgomenteranno per questo, se si procurano l'aiuto di due
braccia robuste.

  Burro fresco, grammi 185.
  Zucchero a velo, grammi 185.
  Farina di riso, grammi 125.
  Farina d'amido, grammi 125.
  Farina di patate, grammi 60.
  Uova, N. 4.
  L'agro di un quarto di limone.
  Cognac, una cucchiaiate.
  Bicarbonato di soda, un cucchiaino.
  Odore di vainiglia.

La farina d'amido non è altro che l'amido comune di buona qualità
ridotto in polvere fine.

Lavorate prima il burro da solo, poi aggiungete i rossi ad uno ad uno,
girando il mestolo sempre per un verso; indi versate lo zucchero,
poi il cognac e l'agro di limone; dopo le farine e, per ultimo, il
bicarbonato di soda e le chiare montate; ma di quest'ultime versatene
prima due cucchiaiate per rammorbidire il composto, e mescolate adagio
il restante. Versate il composto in una teglia proporzionata, unta col
burro e spolverizzata di zucchero a velo e farina, e cuocetelo in forno
o nel forno da campagna, a moderato calore. Un'ora di cottura potrà
bastare.


TORTE E DOLCI AL CUCCHIAIO

Non per farmene bello, ma per divertire il lettore ed appagare il
desiderio di un incognito, che si firma _un ammiratore_, pubblico la
seguente lettera giuntami il 14 luglio 1906, da Portoferraio, mentre
stavo correggendo in questo punto le bozze di stampa della decima
edizione.

      Stimat.mo Sig. Artusi,

  Un poeta mi regala un esemplare del suo bel libro _La scienza in
  cucina_, aggiungendovi alcuni versi, che le trascrivo, perchè
  possano servirle in caso di una nuova ristampa, che le auguro
  prossima.

  Ecco i versi:

      Della salute è questo il breviario,
        L'apoteosi è qui della papilla:
        L'uom mercè sua può viver centenario
        Centellando la vita a stilla a stilla.
      Il solo gaudio uman (gli altri son giuochi)
        Dio lo commise alla virtù de' cuochi;
      Onde sè stesso ogni infelice accusi
        Che non ha in casa il libro dell'_Artusi_;
      E dieci volte un asino si chiami
        Se a mente non ne sa tutti i dettami.

                                                      UN AMMIRATORE

637. Torta di noci

  Noci sgusciate, grammi 140.
  Zucchero in polvere, grammi 140.
  Cioccolata in polvere o grattata, grammi 140.
  Cedro candito, grammi 20.
  Uova, N. 4.
  Odore di zucchero vanigliato.

Pestate fini in un mortaio le noci insieme collo zucchero, poi
versatele in un vaso per aggiungervi la cioccolata, l'odore della
vainiglia, le uova, ponendo prima i rossi e poi le chiare montate, e
per ultimo il candito tritato minutissimo.

Prendete una teglia ove il dolce non riesca più alto di due dita,
imburratela e cospargetela di pangrattato per cuocerla al forno o al
forno da campagna a moderato calore. Dai miei commensali questo è stato
giudicato un dolce squisito.

638. Torta di riso

  Latte, un litro.
  Riso, grammi 200.
  Zucchero, grammi 150.
  Mandorle dolci con 4 amare, grammi 100.
  Cedro candito, grammi 30.
  Uova intere, N. 3.
  Rossi d'uovo, N. 5.
  Odore di scorza di limone.
  Una presa di sale.

Le mandorle sbucciatele e pestatele nel mortaio con due cucchiaiate del
detto zucchero.

Il candito tagliatelo a piccolissimi dadi.

Cuocete il riso ben sodo nel latte, versateci dopo il condimento e,
quando sarà diaccio, le uova. Mettete il composto in una teglia unta
col burro e spolverizzata di pangrattato, assodatelo al forno o tra due
fuochi, il giorno appresso tagliate la torta a mandorle e solo quando
la mandate in tavola spolverizzatela di zucchero a velo.

639. Torta di ricotta

Questa torta riesce di gusto consimile al Budino di ricotta N. 663, ma
più delicata ed è il dolce che si imbandisce di preferenza alle nozze
dei contadini in Romagna e che, per merito, può dar molti punti a tanti
dolci raffazzonati dai pasticcieri.

  Ricotta, grammi 500.
  Zucchero, grammi 150.
  Mandorle dolci, grammi 150.
  Dette amare, N. 4 o 5.
  Uova intere, N. 4; rossi, N. 4.
  Odore di vainiglia.

Si prepara come il detto Budino N. 663; ma le mandorle, dopo
pestate con una chiara d'uovo, è bene passarle per istaccio. Ungete
abbondantemente una teglia col lardo e rivestitela di una sfoglia di
pasta matta, N. 153, e sopra alla medesima versate il composto alla
grossezza di un dito e mezzo all'incirca, cuocendolo fra due fuochi o
nel forno. Raccomando il calore moderatissimo e la precauzione di un
foglio sopra unto col burro, perchè la bellezza di questa torta è che
sia cotta in bianco. Quando sarà ben diaccia tagliatela a mandorle in
modo che ogni pezzo abbia la sua pasta matta sotto, la quale si mangia
o no secondo il piacer d'ognuno, essendosi essa usata al solo scopo di
ornamento e di pulizia.

Potrà bastare per dodici o più persone.

640. Torta di zucca gialla

Questa torta si fa d'autunno o d'inverno, quando la zucca gialla si
trova in vendita dagli ortolani.

  Zucca, chilogrammi 1.
  Mandorle dolci, grammi 100.
  Zucchero, grammi 100.
  Burro, grammi 30.
  Pangrattato, grammi 30.
  Latte, mezzo litro.
  Uova, N. 3.
  Una presa di sale.
  Odore di cannella in polvere.

Sbucciate la zucca, pulitela dai filamenti superficiali e grattatela
sopra un canovaccio. Prendete le quattro punte di questo per
raccoglierla insieme e strizzatela in modo da toglierle buona parte
dell'acquosità che contiene. Il chilogrammo si ridurrà a circa 300
grammi. Mettetela allora a bollire nel latte fino a cottura, che si può
ottenere dai 25 ai 40 minuti, secondo la qualità della zucca. Pestate
frattanto le mandorle, già sbucciate, insieme collo zucchero, in un
mortaio, riducendole finissime, e quando la zucca è cotta uniteci tutti
gl'ingredienti meno le uova, che aggiungerete quando il composto è
diaccio. Pel resto regolatevi come per la Torta di ricotta del numero
precedente.

641. Torta di patate

Trattandosi di patate, non ridete del nome ampolloso perchè come
vedrete alla prova, non è demeritato. Se i vostri commensali non
distinguono al gusto l'origine plebea di questa torta, occultatela
loro, perchè la deprezzerebbero.

Molta gente mangia più con la fantasia che col palato e però guardatevi
sempre dal nominare, almeno finchè non siano già mangiati e digeriti,
que' cibi che sono in generale tenuti a vile per la sola ragione che
costano poco o racchiudono in sè un'idea che può destar ripugnanza; ma
che poi, ben cucinati o in qualche maniera manipolati, riescono buoni
e gustosi. A questo proposito vi racconterò che trovandomi una volta
ad un pranzo di gente famigliare ed amica, il nostro ospite, per farsi
bello, all'arrosto, scherzando, uscì in questo detto: «Non potrete
lagnarvi che io non vi abbia ben trattati quest'oggi; perfino tre
qualità di arrosto: vitella di latte, pollo e coniglio». Alla parola
_coniglio_ diversi dei commensali rizzarono il naso, altri rimasero
come interdetti, ed uno di essi, intimo della famiglia, volgendo lo
sguardo con orrore sul proprio piatto, rispose: «Guarda quel che ti è
venuto in capo di darci a mangiare! almeno non lo avessi detto! mi hai
fatto andar via l'appetito».

A un'altra tavola essendo caduto per caso il discorso sulla _porchetta_
(un maiale di 50 a 60 chilogrammi, sparato, ripieno di aromi e cotto
intero nel forno), una signora esclamò: «Se io avessi a mangiare
di quella porcheria non sarebbe possibile». il padrone di casa
piccato dell'offesa che si faceva a un cibo che nel suo paese era
molto stimato, convitò la signora per un'altra volta e le imbandì
un bel pezzo di magro di quella vivanda. Essa non solo la mangiò, ma
credendola fosse vitella di latte, trovava quell'arrosto di un gusto
eccellente. Molti altri casi consimili potrei narrare; ma non voglio
tacere di un signore che giudicando molto delicata una torta, ne mangiò
per due giorni; saputo poi ch'ella era composta di zucca gialla non ne
mangiò più non solo, ma la guardava bieco come se avesse ricevuto da
lei una grave offesa.

Eccovi la ricetta:

  Patate grosse e farinacee, grammi 700.
  Zucchero, grammi 150.
  Mandorle dolci con tre amare, grammi 70.
  Uova, N. 5.
  Burro, grammi 30.
  Una presa di sale.
  Odore di scorza di limone.

Lessate le patate (meglio cotte a vapore), sbucciatele e passatele
dallo staccio quando sono ancora ben calde. Sbucciate e pestate
finissime, insieme collo zucchero, le mandorle, versatele nelle patate
cogli altri ingredienti, lavorando il tutto con un mestolo per un
ora intera e aggiungendo le uova una alla volta e il burro sciolto.
Versate il composto in una teglia unta di lardo o burro ed aspersa di
pangrattato, cuocetela in forno e servitela diaccia.

642. Torta milanese

Per la stranezza della sua composizione sono stato a lungo incerto
se dovevo farvi conoscere questa torta, la quale non ha bastanti
meriti per figurare in una tavola signorile e per piatto di famiglia è
alquanto costoso. Non è per altro da disprezzarsi, e siccome potrebbe
anche piacere, come so che piace a una famiglia di mia conoscenza, che
la fa spesse volte, ve la descrivo.

  Carne tutta magra lessa o arrosto, di manzo o di
    vitella, netta da pelletiche o tenerume, grammi 200.
  Cioccolata, grammi 100.
  Zucchero, grammi 100.
  Burro, grammi 50.
  Pinoli, grammi 50.
  Uva sultanina, grammi 50.
  Cedro candito a pezzettini, grammi 25.

La carne tritatela finissima con la lunetta.

I pinoli tostateli.

L'uva tenetela alquanto in molle nella marsala e levatela asciutta
prima di usarla.

Mettete la carne a soffriggere nel detto burro, rimestandola
continuamente onde non si attacchi, e quando avrà preso un colore
alquanto rossiccio levatela dal fuoco per lasciarla diacciare.

Sciogliete al fuoco la detta cioccolata, grattata o a pezzetti, in
tre cucchiaiate d'acqua, e sciolta che sia uniteci lo zucchero e poi
versatela nella carne, aggiungendovi i pinoli, l'uva e il candito e
mescolando il tutto.

Ora formate una pasta frolla per rinchiudervi la torta come appresso:

  Farina di grano, grammi 170.
  Farina di granturco, grammi 80.
  Zucchero a velo, grammi 80.
  Burro, grammi 70.
  Lardo vergine, grammi 25.
  Un uovo.
  Vino bianco o marsala, quanto basta per poterla intridere.

Prendete una teglia proporzionata ove il composto non riesca più alto
di un dito, ungetela col burro o col lardo, e con una sfoglia sotto ed
un'altra sopra, quest'ultima tirata col matterello rigato, chiudetelo
in mezzo.

Dorate la superficie col rosso d'uovo, cuocetela al forno o al forno da
campagna e servitela diaccia.

643. Torta di semolino

  Latte, un litro.
  Semolino di grana fine, grammi 130.
  Zucchero, grammi 130.
  Mandorle dolci con tre amare, grammi 100.
  Burro, grammi 20.
  Uova, N. 4.
  Raschiatura di un limone.
  Una presa di sale.

Sbucciate le mandorle nell'acqua calda e pestatele finissime in un
mortaio con tutto lo zucchero, che metterete a una cucchiaiata per
volta.

Cuocete il semolino nel latte e prima di ritirarlo dal fuoco aggiungete
il burro e le mandorle, le quali, per essere mescolate allo zucchero,
si sciolgono facilmente. Poi salatelo ed aspettate che sia tiepido per
unirvi le uova frullate a parte. Versate il composto in una teglia
unta di burro, aspersa di pangrattato e di grandezza tale che la
torta risulti alta un dito e mezzo o al più due. Mettetela in forno o
nel forno da campagna, sformatela diaccia e servitela tutta intera o
tagliata a mandorle.

644. Torta di pane bruno alla tedesca

Una torta che merita e vi consiglio a provarla.

  Mandorle dolci, grammi 125.
  Zucchero, grammi 125.
  Cognac, cucchiaiate N. 4.
  Corteccia di pane di segala grattato, cucchiaiate colme N. 3.
  Uova, N. 5.

Prima lavorate lo zucchero con due delle dette uova intere, poi
aggiungete le mandorle sbucciate e pestate fini con una cucchiaiata
del detto zucchero; tornate a lavorare il composto, indi versate il
pangrattato e tre rossi, in ultimo il cognac. Montate le tre chiare
rimaste ed unitele. Preparate una teglia proporzionata, ungetela col
burro e aspergetela di zucchero a velo e farina. Dopo averla cotta
al forno o al forno da campagna copritela con una crosta tenera come
quella del N. 645, oppure con un intonaco di cioccolata in questa
maniera:

Mettete al fuoco grammi 30 di burro e grammi 100 di cioccolata a
pezzetti e quando sarà bene sciolta aggiungete grammi 30 di zucchero a
velo e distendete il composto sul dolce quando non sarà più a bollore.

Se non temessi di seccare il lettore, qui verrebbe opportuna un'altra
digressione sulla cucina tedesca.

Mi resterà memorabile finchè vivo il trattamento della tavola rotonda
di un grande albergo ai bagni di Levico. Cominciando dal fritto o
dal lesso fino all'arrosto inclusivo tutti i piatti nuotavano in un
abbondante sugo sempre eguale, dello stesso gusto e sapore, con qual
delizia dello stomaco potete immaginarlo e, come se ciò fosse poco al
suo tormento, quei piatti spesso spesso venivano in tavola accompagnati
da un timballo di capellini, — di capellini, capite! — che in questo
modo devono sottostare a doppia e lunga cottura: un vero impiastro.

Quanta differenza dal gusto nostro! Ai capellini in brodo il mio
cuoco ha l'ordine di far alzare appena il bollore, ed io li prevengo
aspettandoli in tavola.

La cucina italiana, che può rivaleggiare con la francese, e in qualche
punto la supera, per la grande affluenza oggigiorno di forestieri
in Italia che, si vuole, vi lascino da trecento milioni all'anno e,
secondo calcoli approssimativi, con un crescendo eccezionale di altri
duecento milioni in oro nell'anno santo 1900, va a perdere, a poco
a poco, in questo miscuglio turbinoso di popoli viaggianti, il suo
carattere particolare e questa modificazione nel vitto già è cominciata
a manifestarsi più specialmente nelle grandi città e nei luoghi più
battuti dai forestieri. Ebbi a persuadermene di recente a Pompei, ove,
entrato con un mio compagno di viaggio in un ristoratore in cui ci
aveva preceduto una comitiva di tedeschi, uomini e donne, ci fu servito
il medesimo trattamento di loro. Venuto poi il padrone a chiederci
gentilmente se noi eravamo rimasti contenti, io mi permisi di fargli
qualche osservazione, sullo sbrodolo nauseoso dei condimenti ed ei mi
rispose: «Bisogna bene che la nostra cucina appaghi il gusto di questi
signori forestieri, essendo quelli che ci danno il guadagno». Forse per
la stessa ragione, sento dire che la cucina bolognese ha subìto delle
variazioni e non è più quella famosa di una volta.

645. Torta tedesca

Eccovi un'altra torta della stessa nazione e buona anche questa, anzi
eccellente.

Raccontavano i nostri nonni che quando, sullo scorcio del XVIII secolo,
i Tedeschi invasero l'Italia, avevano nei loro costumi qualche cosa
del bruto; e facevano inorridire a vederli preparare, ad esempio, un
brodo colle candele di sego che tuffavano in una pentola d'acqua a
bollore, strizzandone i lucignoli; ma quando nel 1849 sfortunatamente
ci ricascarono addosso, furono trovati assai rinciviliti e il sego non
era visibile che ne' grandi baffi delle milizie croate col quale li
inzafardavano, facendoli spuntare di qua e di là dalle gote, lunghi
un dito e ritti interiti. Però, a quanto dicono i viaggiatori, una
predilezione al sego predomina ancora nella loro cucina, la quale
dagl'Italiani è trovata di pessimo gusto e nauseabonda per untumi di
grasso d'ogni specie e per certe minestre sbrodolone che non sanno di
nulla. Al contrario tutti convengono che i dolci in Germania si sanno
fare squisiti e voi stessi potrete, così alto alto, giudicare del
vero, da questo che vi descrivo e dagli altri del presente trattato che
portano il battesimo di quella nazione.

  Zucchero, grammi 250.
  Farina, grammi 125.
  Mandorle dolci, grammi 125.
  Burro, grammi 100.
  Cremor di tartaro, grammi 15.
  Bicarbonato di soda, grammi 5.
  Rossi d'uovo, N. 8.
  Chiare, N. 5.
  Odore di vainiglia.

Le mandorle sbucciatele, asciugatele bene al sole o al fuoco e
pestatele finissime in un mortaio con una delle dette chiare.
Lavorate prima il burro da solo con un mestolo, rammorbidendolo un
poco d'inverno a bagnomaria, aggiungete i rossi ad uno ad uno, indi
lo zucchero e lavorate queste cose insieme almeno mezz'ora. Unite al
composto le mandorle e rimestate ancora, poi le quattro chiare montate
e la farina fatta cadere da un vagliettino, mescolando adagio. Per
ultimo versate le polveri che servono per rendere il dolce più soffice
e più leggiero e cuocetelo al forno in una teglia, non troppo piena,
unta col burro diaccio e spolverizzata di zucchero a velo e di farina.

Per isciogliere bene le mandorle nel composto non vi è altro mezzo
che versare una porzione di questo sopra le medesime, macinandole col
pestello.

Ora che è fatta la cappa bisogna pensare al cappuccio, che è una crosta
tenera che le si distende al disopra. Occorre per la medesima:

  Burro, grammi 100.
  Zucchero a velo, grammi 100.
  Caffè in polvere, grammi 30.

Fate bollire la detta polvere in pochissima acqua per ottenere due o
tre cucchiaiate soltanto di caffè chiaro, ma potentissimo. Lavorate il
burro per circa mezz'ora, rammorbidito d'inverno a bagno-maria, girando
il mestolo sempre per un verso; aggiungete lo zucchero e lavoratelo
ancora molto, per ultimo il caffè a mezzi cucchiaini per volta
arrestandovi quando sentite che il gusto del caffè è ben pronunziato.
Versate il composto sopra la torta quando sarà diaccia e distendetelo
pari pari con un coltello da tavola; ma per averlo bene eguale ed unito
passategli sopra a poca distanza una paletta infocata.

A vostra norma, questa crosta di gusto delicatissimo, deve avere
il colore del caffè latte. Al caffè, volendo, si può sostituire la
cioccolata infusa, come quella descritta nella torta precedente, di
pane bruno alla tedesca.

646. Torta di mandorle e cioccolata

Per chi ama la cioccolata, questa, se non m'inganno, è una torta
squisita.

  Mandorle, grammi 150.
  Zucchero, grammi 150.
  Cioccolata, grammi 100.
  Farina di patate, grammi 60.
  Burro, grammi 50.
  Latte, decilitri 3.
  Uova, N. 4.
  Odore di vainiglia.

Le mandorle sbucciatele, asciugatele bene al sole o al fuoco e
pestatele finissime nel mortaio insieme con un terzo del detto
zucchero. Fate un intriso al fuoco col detto burro, la farina di
patate e il latte versato a poco per volta. Quando sarà giunto a
consistenza versate la cioccolata grattata, lo zucchero rimasto e, dopo
essersi sciolti bene l'uno e l'altra, aggiungete le mandorle pestate,
rimestando continuamente. Quando il composto sarà bene amalgamato
dategli l'odore collo zucchero vanigliato e lasciatelo diacciare per
unirvi le uova frullate a parte.

Con grammi 100 di farina fate la pasta matta del N. 153 e con la
medesima, regolandovi come nella Torta di ricotta N. 639, versatela in
una teglia ove riesca della grossezza di oltre un dito, per cuocerla
nel forno da campagna. Va tagliata a mandorle come quella, quando sarà
ben diaccia.

647. Pasticcini di pasta beignet coperti di cioccolata

Servitevi della ricetta N. 631, ma teneteli più piccoli onde ottenerne
da 20 a 23. Riempiteli con crema, o panna montata, o conserva di
frutte.

Frullate nella cioccolatiera sul fuoco questo composto:

  Cioccolata, grammi 120.
  Zucchero in polvere, grammi 50.
  Acqua, decilitri 1.

Quando sarà ben frullato, come la cioccolata che si serve in tazza,
versatelo così a bollore sui pasticcini a suolo per suolo che
disporrete in bella mostra sopra un vassoio ove facciano la colma.

È un piatto che è bene farlo il giorno stesso che deve esser servito,
perchè altrimenti indurisce.

Questa dose potrà bastare per sei persone.

648. Dolce Roma

Un signore, che non ho il bene di conoscere, ebbe la gentilezza di
mandarmi da Roma questa ricetta, della quale gli sono grato sì perchè
trattasi di un dolce di aspetto e di gusto signorile e sì perchè era
descritto in maniera da farmi poco impazzire alla prova. C'era però
una lacuna da riempire, e cioè di dargli un nome, chè non ne aveva; ed
io, vista la nobile sua provenienza, ho creduto mio dovere metterlo in
compagnia del Dolce Torino e del Dolce Firenze, dandogli il nome della
città che un giorno riempirà di fama il mondo come in antico.

Scegliete mele di qualità fine, non troppo mature e di media grossezza.
Pesatene 600 grammi, che non potranno essere più di cinque o sei di
numero; levate loro il torsolo col cannello di latta e sbucciatele. Poi
mettetele a cuocere con decilitri due di vino bianco alcoolico e gr.
130 di zucchero, avvertendo che non si rompano bollendo e voltandole, e
che non passino troppo di cottura. Levatele asciutte, collocatele col
foro verticale in un vaso decente da potersi portare in tavola e che
regga al fuoco, e versatevi sopra una crema fatta con:

  Latte, decilitri N. 4.
  Rossi d'uovo, N. 3.
  Zucchero, grammi 70.
  Farina, grammi 20.
  Odore di zucchero vanigliato.

Ora montate con la frusta le tre chiare rimaste, quando saranno ben
sode uniteci grammi 20 di zucchero a velo e con queste coprite la
crema; indi ponete il dolce nel forno da campagna, o soltanto sul
fornello del focolare col solo coperchio del medesimo, con fuoco sopra
e poco sotto per rosolare la superficie, e prima di mandarlo in tavola
spalmatelo mediante un pennello col sciroppo ristretto rimasto dalla
cottura delle mele.

Potrà bastare per sette od otto persone.

649. Dolce Torino

Formate questo dolce sopra un vassoio o sopra un piatto e dategli la
forma quadra.

  Savoiardi, grammi 100.
  Cioccolata, grammi 100.
  Burro fresco, grammi 100.
  Zucchero a velo, grammi 70.
  Un rosso d'uovo.
  Latte, cucchiaiate N. 2.
  Odore di zucchero vanigliato.

Tagliate i savoiardi in due parti per il lungo e bagnateli col rosolio,
oppure, il che sarebbe meglio, metà col rosolio e metà con l'alkermes,
per poterli alternare onde facciano più bella mostra. Lavorate
dapprima il burro con lo zucchero e il rosso d'uovo; ponete al fuoco
la cioccolata, grattata o a pezzetti, col latte, e quando sarà bene
sciolta versatela calda nel burro lavorato, uniteci l'odore e formate
così una poltiglia mescolandola bene.

Disponete sul vassoio un primo strato dei detti savoiardi e spalmateli
leggermente con la detta poltiglia; indi sovrapponete un altro
strato di savoiardi, poi un terzo strato ancora, spalmandoli sempre
leggermente. Il resto della poltiglia versatelo tutto sopra ed ai lati
pareggiandolo meglio che potete. Il giorno dopo, prima di servirlo,
lisciatelo tutto alla superficie con la lama di un coltello scaldata
al fuoco, e in pari tempo, piacendovi, ornatelo con una fioritura di
pistacchi oppure di nocciuole leggermente tostate, gli uni e le altre
tritate finissime.

Grammi 40 di nocciuole pesate col guscio o grammi 15 di pistacchi
potranno bastare. Già saprete che questi semi vanno sbucciati
coll'acqua calda.

È una dose per sei o sette persone.

650. Dolce Firenze

Avendolo trovato nell'antica e bella città dei fiori senza che alcuno
siasi curato di dargli un nome, azzarderò chiamarlo dolce Firenze; e
se, per la sua modesta natura, esso non farà troppo onore alla illustre
città, può scusarsi col dire: Accoglietemi come piatto da famiglia e
perchè posso indolcirvi la bocca con poca spesa.

  Zucchero, grammi 100.
  Pane sopraffino, grammi 60.
  Uva sultanina, grammi 40.
  Uova, N. 3.
  Burro, quanto basta.
  Latte, mezzo litro.
  Odore di scorza di limone.

Il pane tagliatelo a fette sottili, arrostitele leggermente,
imburratele calde da ambedue le parti e collocatele in un vaso concavo
e decente da potersi portare in tavola. Sopra le fette del pane
spargete l'uva e la buccia grattata del limone. Frullate bene le uova
in un pentolo con lo zucchero, poi uniteci il latte e questo miscuglio
versatelo nel vaso sopra gl'ingredienti postivi, senza toccarli. Per
cuocerlo posate il vaso sopra un fornello del focolare con poco fuoco,
copritelo col coperchio del forno da campagna col fuoco sopra, e
servitelo caldo.

Potrà bastare per cinque persone.

651. Sformato cogli amaretti coperto di zabaione

  Amaretti, grammi 100.
  Zucchero, grammi 100.
  Farina di patate, grammi 80.
  Latte, mezzo litro.
  Uova, N. 3.

Ponete lo zucchero e la farina di patate in una cazzaruola e versateci
il latte diaccio a poco per volta, mescolando.

Pestate gli amaretti nel mortaio per ridurli in polvere, e se per
la loro qualità ciò non avviene, bagnateli con un gocciolo di latte,
passateli dallo staccio e indi uniteli al composto che metterete al
fuoco per assodarlo. Tolto dal fuoco, quando sarà tiepido versateci le
uova, prima i rossi, poi le chiare montate. Ungete col burro diaccio
uno stampo col buco in mezzo e versateci il composto per cuocerlo nel
forno da campagna; cotto che sia riempitelo e copritelo con lo zabaione
del N. 684 e mandatelo in tavola.

652. Sformato di farina dolce

Un signore di Barga di onorevole casato, che non ho il piacere di
conoscere personalmente, invaghito (com'egli dice), per bontà sua, di
questo mio libro, ha voluto gratificarsi meco, mandandomi la presente
ricetta che credo meritevole di essere pubblicata ed anche lodata.

  Farina dolce, ossia di castagne, grammi 200.
  Cioccolata, grammi 50.
  Zucchero, grammi 30.
  Burro, grammi 25.
  Cedro candito, grammi 20.
  Mandorle dolci, N. 12 e qualche pistacchio.
  Latte, mezzo litro.
  Uova, N. 3.
  Panna montata coll'odore di vainiglia, grammi 150.

Prima sbucciate le mandorle e i pistacchi; questi tagliateli a metà,
quelle a filetti o a pezzetti e tostatele. Anche il candito foggiatelo
a pezzettini.

Sciogliete al fuoco la cioccolata in un decilitro del detto latte,
poi uniteci lo zucchero e il burro e lasciatela da parte. Ponete
la farina in un tegame e versateci il resto del latte a poco per
volta, mescolando bene onde non si formino bozzoli; poi unitela alla
cioccolata e mettete il composto al fuoco per cuocerlo. Cotto che
sia lasciatelo freddare per aggiungere le uova, prima i rossi, poi le
chiare montate, e per ultimo le mandorle, i pistacchi e il candito.
Ora prendete uno stampo col buco in mezzo, ungetelo col burro diaccio e
versateci il composto per assodarlo a bagno-maria. Prima di sformarlo
contornatelo tutto di ghiaccio trito frammisto a sale per gelarlo, e
mandatelo in tavola col ripieno della panna surricordata.

Potrà bastare per sette od otto persone.

653. Dolce di marroni con panna montata

  Marroni sani e grossi una trentina circa, grammi 500.
  Zucchero a velo, grammi 130.
  Cioccolata, grammi 60.
  Rosolio di cedro, cucchiaiate N. 3.

Cuocete i marroni nell'acqua come fareste per le ballotte, sbucciateli
e passateli caldi. La cioccolata riducetela in polvere e poi con tutti
gl'ingredienti formate un impasto. Prendete un piatto grande, tondo
e decente, collocateci in mezzo un piattino da caffè rovesciato e con
lo staccio di crine sopra passate tutto il composto girando via via il
piatto onde venga distribuito egualmente. Compita l'operazione, levate
in bel modo, nettandolo, il piattino da caffè ed il vuoto che resta in
mezzo riempitelo con grammi 300 di panna montata.

È tanto da poter bastare ad otto persone.

654. Biscottini puerperali

Il sesso che, a buon diritto, porta il titolo di gentile, non tanto per
la gentilezza delle maniere quanto per quel delicato senso morale che
lo rende naturalmente proclive a tutto ciò che può recare un vantaggio,
un conforto all'umanità, ha molto contribuito a che l'elenco delle mie
ricette riuscisse più copioso e svariato.

Una signora di Conegliano mi scrive, quasi meravigliandosi, che non
ha trovato nel mio libro _la pinza dell'Epifania e_ (non ridete) _i
biscottini puerperali_; due cose, secondo lei, di non poca importanza.
Racconta la detta signora che la sera della vigilia di quella festa,
in tutte le colline e la pianura della bella Conegliano, i componenti
di ogni famiglia di contadini, dopo aver fatto fuochi e grandi baldorie
nell'aia del podere e recitate orazioni per invocare dal Cielo ubertoso
il futuro raccolto, si ritirano in casa, tutti felici e contenti, ove
li aspetta _la pinza sotto il camin annaffiata con del buon vin_.

Mentre quei buoni contadini mangiano la pinza, — che per essere, più
che ad altri, dicevole a quelle genti e a quel clima, io non descrivo,
— secondo i dettami della signora rivolgerò le mie cure ai _biscottini
puerperali_, perchè essa li giudica nutrienti e delicati, opportuni a
riparare la spossatezza di chi ha dato alla luce un figliuolo.

  Rossi d'uovo, N. 8.
  Zucchero a velo, grammi 150.
  Cacao in polvere, grammi 40.
  Burro, grammi 40.
  Odore di vainiglia mediante zucchero vanigliato.

Ponete questi ingredienti in un vaso e, con un mestolo, lavorateli
per oltre un quarto d'ora; poi versate il composto in quattro scatole
di carta, lunghe otto e larghe sei centimetri circa. Collocate le
medesime in una teglia di rame coperta, posatela sopra un fornello con
pochissimo fuoco sotto e sopra onde il composto assodi alquanto senza
fare la crosticina perchè si deve prender su a cucchiaini: quindi è
affatto improprio il nome di _biscottini_.

655. Ribes all'inglese

  Ribes, grammi 300.
  Zucchero, grammi 120.
  Acqua, decilitri 2.

Nettate il ribes dai gambi, mettetelo al fuoco colla detta acqua
e quando avrà alzato il bollore versate lo zucchero. Due minuti di
bollitura bastano, dovendo il ribes restare intero. Versatelo in una
compostiera e servitelo diaccio come frutta cotta. I semi, se non si
vogliono inghiottire, si succhiano e si sputano.

Nella stessa guisa si possono condizionare le ciliege marasche senza
levare il nocciolo e facendole bollire con un pezzetto di cannella.

656. Prugne giulebbate

Prendete prugne secche di Bosnia che sono grosse, lunghe e polpute a
differenza delle prugne di Marsiglia piccole, tonde, magre, coperte da
quel velo bianco che a Firenze chiamasi _fiore_, le quali non farebbero
al caso. Per una quantità di grammi 500, dopo averle lavate e tenute in
molle per due ore nell'acqua fresca, levatele asciutte e mettetele al
fuoco con:

  Vino rosso buono, decilitri 4.
  Acqua, decilitri 2.
  Marsala, un bicchierino.
  Zucchero bianco, grammi 100.
  Un pezzetto di cannella.

Fatele bollire adagio per mezz'ora a cazzaruola coperta, che può
bastare, ma prima di toglierle dal fuoco accertatevi che siansi
rammorbidite abbastanza, perchè il più o il meno di cottura può
dipendere dalla qualità della frutta.

Levatele asciutte collocandole nel vaso dove volete servirle, e
lo sciroppo che resta fatelo restringere al fuoco per otto o dieci
minuti a cazzaruola scoperta e poi versatelo anch'esso nel vaso sopra
le prugne. All'odore della cannella, che mi sembra quello che più
si addice, potete sostituire la vainiglia o la scorza di cedro o di
arancio.

È un dolce che si conserva a lungo e di gusto delicato, aggradito
specialmente dalle signore. Non vorrei passare per il sior Todero
Brontolon se anche qui tocco il tasto dell'industria nazionale nel
vedere che questo frutto si paga L. 1,50 il chilogrammo, ritenendo che
si potesse coltivare in Italia la specie di susina che si presta meglio
ad essere seccata e messa in commercio a quest'uso.

657. Budino di semolino

Dosi precise:

  Latte, decilitri 8.
  Semolino, grammi 150.
  Zucchero, grammi 100.
  Uva passolina, grammi 100.
  Burro, grammi 20.
  Uova, N. 4.
  Rhum, 3 cucchiaiate.
  Sale, una presa.
  Odore di scorza di limone.

Alcuni aggiungono pezzetti di candito, ma il troppo condimento talvolta
guasta. Dopo averlo preparato e tolto dal fuoco cuocetelo in uno stampo
liscio o lavorato, unto prima col burro e spolverizzato di pangrattato.
Mancando il forno comune o da campagna, i budini possono cuocersi bene
anche in un fornello del focolare.

Questo budino servitelo caldo.

658. Budino di semolino e conserve

  Latte, mezzo litro.
  Semolino, grammi 130.
  Zucchero, grammi 70.
  Burro, grammi 15.
  Uova, N. 2.
  Una presa di sale.
  Odore di scorza di limone.
  Diverse conserve di frutta.

Cuocete il semolino nel latte; aggiungete lo zucchero e il burro
quando è bollente; l'odore e il sale quando lo ritirate dal fuoco;
scocciate le uova quando è ancora caldo e mescolate ben bene. Preparate
uno stampo da budino, liscio o lavorato, unto col burro e cosparso
di pangrattato, e versateci a poco per volta il composto diaccio,
rifiorendolo via via di conserve a pezzetti o a cucchiaini secondo
che esse sieno liquide o sode; però avvertite che non vadano a toccare
le pareti dello stampo, perchè vi si attaccherebbero, e che non sieno
troppo in abbondanza, chè stuccherebbero. Servitelo caldo dopo averlo
cotto nel fornello.

Le conserve che, a mio gusto, più si prestano per questo dolce sono
quelle di lampone e di cotogne; ma possono andare anche quelle di
albicocche, di ribes e di pesche.

Per otto o dieci persone raddoppiate la dose.

659. Budino di farina di riso

Questo dolce nella sua semplicità è, a mio parere, di un sapore
assai delicato e, benchè cognito forse ad ognuno, non dispiacerà di
sentirne stabilite le dosi nelle seguenti proporzioni, che io credo non
abbisognino di essere nè aumentate nè diminuite.

  Latte, litri 1.
  Farina di riso, grammi 200.
  Zucchero, grammi 120.
  Burro, grammi 20.
  Uova, N. 6.
  Una presa di sale.
  Odore di vainiglia.

Sciogliete prima la farina con la quarta parte del latte diaccio,
aggiungetene un poco del caldo quando è a bollore e versatela nel
resto del latte quando bolle; così impedirete che si formino bozzoli.
Quando è cotta aggiungete lo zucchero, il burro e il sale; ritiratela
dal fuoco e aspettate che sia tiepida per mescolarvi entro le uova e
l'odore. Cuocete questo budino come l'antecedente.

La composizione di questo dolce, il quale probabilmente non è di data
molto antica, mi fa riflettere che le pietanze pur anche vanno soggette
alla moda e come il gusto de' sensi varia seguendo il progresso
e la civiltà. Ora si apprezza una cucina leggiera, delicata e di
bell'apparenza e verrà forse un giorno che parecchi di questi piatti
da me indicati per buoni, saranno sostituiti da altri assai migliori.
I vini sdolcinati di una volta hanno lasciato libero il passo a quelli
generosi ed asciutti, e l'oca cotta in forno col ripieno d'aglio e di
mele cotogne, giudicato piatto squisito nel 1300, ha ceduto il posto
al tacchino ingrassato in casa, ripieno di tartufi, e al cappone in
galantina. In antico, nelle grandi solennità, si usava servire in
tavola un pavone lesso o arrosto con tutte le sue penne, spellato prima
di cuocerlo e rivestito dopo, contornato di gelatine a figure colorate
con polveri minerali nocive alla salute, e pei condimenti odorosi si
ricorreva al comino e al bucchero che più avanti vi dirò cos'era.

Le paste dolci si mantennero in Firenze di una semplicità e rozzezza
primitiva fin verso la fine del secolo XVI, nel qual tempo arrivò una
compagnia di Lombardi, che si diede a fare pasticci, offelle, sfogliate
ed altre paste composte d'uova, burro, latte, zucchero o miele;
ma prima d'allora nelle memorie antiche sembra che sieno ricordati
soltanto i pasticci ripieni di carne d'asino che il Malatesta regalò
agli amici nel tempo dell'assedio di Firenze quando la carestia,
specialmente di companatico, era grande.

Ora, tornando al bucchero, vi fu un tempo che, come ora la Francia, era
la Spagna che dava il tòno alle mode, e però ad imitazione del gusto
suo, al declinare del secolo XVII e al principio del XVIII, vennero in
gran voga i profumi e le essenze odorose. Fra gli odori, il bucchero
infanatichiva e tanto se ne estese l'uso che perfino gli speziali e
i credenzieri, come si farebbe oggi della vainiglia, lo cacciavano
nelle pasticche e nelle vivande. Donde si estraeva questo famoso odore
e di che sapeva? Stupite in udirlo e giudicate della stravaganza dei
gusti e degli uomini! Era polvere di cocci rotti e il suo profumo
rassomigliava a quello che la pioggia d'estate fa esalare dal terreno
riarso dal sole; odor di terra, infine, che tramandavano certi vasi
detti buccheri, sottili e fragili, senza vernice, dai quali forse ha
preso nome il color rosso cupo; ma i più apprezzati erano di un nero
lucente. Codesti vasi furono portati in Europa dall'America meridionale
la prima volta dai Portoghesi e servivano per bervi entro e per farvi
bollir profumi e acque odorose, poi se ne utilizzavano i frantumi nel
modo descritto.

Nell'_Odissea_ d'Omero, traduzione d'Ippolito Pindemonte, Antinoo dice:

      . . . . . . . Nobili Proci,
    Sentite un pensier mio. Di que'ventrigli
    Di capre, che di sangue e grasso empiuti
    Sul fuoco stan per la futura cena,
    Scelga qual più vorrà chi vince, e quindi
    D'ogni nostro convito a parte sia.

Nel Tom. 6º dell'_Osservatore Fiorentino_ si trova la descrizione di
una cena, la quale, per la sua singolarità, merita di riferirne alcuni
passi:

«Tra i piatti di maggior solennità si contava ancora il pavone, cotto
a lesso con le penne, e la gelatina, formata e colorita a figure. Un
certo senese, trattando a cena un Cortigiano di Pio II (alla metà del
1400 all'incirca) per nome Goro, fu sì mal consigliato in preparar
questi due piatti, che si fece dar la baia per tutta Siena; tantopiù
che non avendo potuto trovar pavoni, sostituì oche salvatiche, levato
loro i piedi ed il becco.

«Venuti in tavola i pavoni senza becco e ordinato uno che tagliasse; il
quale non essendo più pratico a simile uffizio, gran pezzo si affaticò
a pelare, e non potè far sì destro, che non empiesse la sala e tutta
la tavola di penne, e gli occhi e la bocca, e il naso e gli orecchi a
Messer Goro e a tutti...

«Levata poi questa maledizione di tavola, vennero molti arrosti pure
con assai comino; non pertanto tutto si sarebbe perdonato, ma il
padrone della casa, co' suoi consiglieri, per onorare più costoro,
aveva ordinato un piatto di gelatina a lor modo, e vollero farvi
dentro, come si fa alle volte a Firenze e altrove, l'arme del Papa, e
di Messer Goro con certe divise, e tolsero orpimento, biacca, cinabro,
verderame, ed altre pazzie, e fu posta innanzi a Messer Goro per
festa e cosa nuova, e Messer Goro ne mangiò volentieri e tutti i suoi
compagni per ristorare il gusto degli amari sapori del comino, e delle
strane vivande.

«E per poco mancò poi la notte, che non distendessero le gambe alcun di
loro, e massime Messer Goro ebbe assai travaglio di testa e di stomaco,
e rigettò forse la piumata delle penne selvatiche. Dopo questa vivanda
diabolica o pestifera vennero assai confetti, e fornissi la cena».

660. Budino alla tedesca

  Midolla di pane sopraffine, grammi 140.
  Burro, grammi 100.
  Zucchero, grammi 80.
  Uova, N. 4.
  Odore di scorza di limone.
  Una presa di sale.

Se trovate del pane in forma, uso inglese, servitevi di questo che è
meglio d'ogni altro. La midolla sminuzzatela o tagliatela a fette e
bagnatela con latte diaccio. Quando sarà bene inzuppata strizzatela
da un canovaccio e passatela dallo staccio. Il burro, d'inverno,
struggetelo a bagnomaria e lavoratelo con un mestolo insieme coi
rossi d'uovo finchè l'uno e gli altri siansi incorporati; aggiungete
le chiare, la midolla e lo zucchero e rimestate ancora. Versate il
composto in uno stampo unto col burro e spolverizzato di pangrattato
e cuocetelo come gli altri budini; cioè nel fornello. Se lo fate con
attenzione vi riescirà di bell'aspetto e di gusto delicato. Si serve
caldo.

661. Budino di patate

La patata è il tubero di una pianta della famiglia delle solanacee
originaria dell'America meridionale d'onde fu introdotta in Europa
verso la fine del secolo XVI; ma non si cominciò a coltivarla in grande
che al principio del XVIII a motivo della ostinatissima opposizione
del volgo sempre alieno alle novità. A poco per volta venne poi bene
accetta nel desco del povero come alla mensa del ricco perocchè, buona
al gusto e saziante la fame, essa si presta ad essere cucinata in
tante mai maniere; però ha lo stesso difetto del riso: di essere cioè
un alimento che ingrassa e gonfia lo stomaco, ma nutre pochissimo.
Sono cibi che non danno albumina, nè grasso fosforato al cervello, nè
fibrina ai muscoli.

  Patate grosse farinacee, grammi 700.
  Zucchero, grammi 150.
  Burro, grammi 40.
  Farina, grammi 20.
  Latte, decilitri 2.
  Uova, N. 6.
  Una presa di sale.
  Odore di cannella o di scorza di limone.

Cuocete le patate nell'acqua o a vapore, sbucciatele e passatele
calde dallo staccio. Rimettetele al fuoco col burro, la farina e il
latte, versato a poco per volta, lavorandole bene col mestolo; indi
aggiungete lo zucchero, il sale e l'odore e lasciatele stare tanto che
s'incorporino bene insieme tutte queste cose.

Ritirate dal fuoco, quando saranno tiepide o diacce, gettateci i rossi
e poi le chiare montate.

Cuocetelo come tutti gli altri budini; cioè nel fornello o nel forno e
servitelo caldo.

662. Budino di riso

  Latte, un litro.
  Riso, grammi 160.
  Zucchero, grammi 100.
  Uva di Corinto (sultanina), grammi 80.
  Candito, grammi 30.
  Uova, due intere e due rossi.
  Rhum o cognac, un bicchierino.
  Odore della vainiglia.

Cuocete bene il riso nel latte e a mezza cottura gettate dentro al
medesimo lo zucchero, l'uva, il candito a pezzetti piccolissimi, una
presa di sale, e burro quanto un uovo scarso. Cotto che sia, ritiratelo
dal fuoco e ancora caldo, ma non bollente, aggiungete le uova, il rum e
la vainiglia, mescolando bene ogni cosa. Poi versatelo in uno stampo da
budino unto bene col burro e spolverizzato di pangrattato; cuocetelo al
forno o in casa e servitelo caldo.

Lasciate indietro un terzo del latte per aggiungerlo, occorrendo, via
via che il riso assoda.

Basterà per otto persone.

663. Budino di ricotta

  Ricotta, grammi 300.
  Zucchero in polvere, grammi 100.
  Mandorle dolci, grammi 100 e tre o quattro amare.
  Uova, N. 5.
  Odore di scorza di limone.

Sbucciate le mandorle nell'acqua calda e pestatele finissime nel
mortaio con una delle chiare delle uova suddette. Mescolatele bene
colla ricotta, passando prima questa dallo staccio se fosse troppo dura
o bozzoluta Aggiungete lo zucchero e le uova dopo averle frullate a
parte e versate il composto in uno stampo da budino che avrete prima
unto col burro e cosparso di pangrattato. Cuocetelo in forno o tra due
fuochi in un fornello e servitelo freddo.

Può bastare per sei o sette persone.

664. Budino alla napoletana

Cuocete del semolino in tre bicchieri di latte, badando che non riesca
troppo sodo. Ritirato dal fuoco dosatelo con zucchero, una presa di
sale e l'odore della scorza di limone; quando non sarà più bollente,
aggiungete tre rossi d'uovo e due chiare, mescolando il tutto ben
bene. Prendete una teglia di rame di mezzana grandezza, ungetela col
burro o col lardo, e rivestitela di una sfoglia di pasta frolla grossa
uno scudo (metà dose del N. 589 ricetta A può bastare). Versate nella
teglia un terzo del semolino e spargete sopra il medesimo, a qualche
distanza l'uno dall'altro dei pezzetti, o cucchiaini di conserve di
frutta diverse, quali sarebbero lampone, cotogne, albicocche, ecc.;
sopra questo primo strato ponetene un secondo ed un terzo, sempre
rifiorendoli delle dette conserve. Ricoprite il disopra del budino con
una sfoglia della stessa pasta e inumidite gli orli con un dito intinto
nell'acqua perchè si attacchino fra loro. Fategli qualche ornato,
doratelo con rosso d'uovo e cuocetelo al forno. Quando lo sformate,
spolverizzatelo di zucchero a velo e servitelo freddo.

Alle conserve si può sostituire uva sultanina e candito a pezzetti.

665. Budino nero

Questo budino si fa talvolta per consumare le chiare d'uovo, e non è da
disprezzarsi.

  Chiare d'uovo, N. 6.
  Mandorle dolci, grammi 170.
  Zucchero in polvere, grammi 170.

Sbucciate le mandorle, asciugatele bene al sole o al fuoco, tritatele
colla lunetta e mettetele al fuoco in una cazzaruola quando sarà
sciolto lo zucchero. Dopo che il miscuglio avrà preso il colore del
croccante, ossia della buccia di mandorla, versatelo in un mortaio e,
diaccio che sia, riducetelo in polvere. Mescolate questa polvere alle
sei chiare montate, mettete il composto in uno stampo unto con solo
burro diaccio e cuocetelo a bagno-maria per servirlo freddo.

666. Budino di limone

  Un grosso limone di giardino.
  Zucchero, grammi 170.
  Mandorle dolci con tre amare, grammi 170.
  Uova, N. 6.
  Un cucchiaino di rum o cognac.

Cuocete il limone nell'acqua, per il che saranno sufficienti due ore;
levatelo asciutto e passatelo per istaccio. Però prima di passarlo
assaggiatelo, chè se sapesse troppo di amaro bisognerebbe tenerlo
nell'acqua fresca finchè non avesse perduto quell'ingrato sapore.
Aggiungete ad esso lo zucchero, le mandorle sbucciate e pestate
finissime, i sei rossi delle uova e il rum. Mescolate bene il tutto,
montate le sei chiare ed unitele al composto che verserete in uno
stampo per cuocerlo nel fornello o nel forno. Si può servire tanto
caldo che diaccio.

667. Budino di cioccolata

  Latte, decilitri 8.
  Zucchero, grammi 80.
  Cioccolata, grammi 60.
  Savoiardi, grammi 60.
  Uova, N. 3.
  Odore di vainiglia.

Grattate la cioccolata, mettetela nel latte e quando questo comincia
a bollire gettateci lo zucchero e i savoiardi, sminuzzandoli colle
dita. Mescolate di quando in quando, onde il composto non si attacchi
al fondo e dopo mezz'ora di bollitura passatelo per istaccio. Quando
è diaccio aggiungete le uova frullate e la vainiglia, versatelo in
uno stampo liscio, il cui fondo avrete prima ricoperto di un velo di
zucchero liquefatto, e cuocetelo a bagnomaria.

Grammi 50 di zucchero bastano per ricoprire il fondo dello stampo. Si
serve freddo.

668. Dolce di cioccolata

  Pane di Spagna, grammi 100.
  Cioccolata, grammi 100.
  Burro, grammi 50.
  Zucchero, grammi 30.
  Rosolio, quanto basta.

Tagliate a fettine il pan di Spagna. Grattate la cioccolata.

Fate liquefare il burro a bagno-maria e nel medesimo versate lo
zucchero e la cioccolata, lavorando il composto con un mestolo finchè
non lo avrete ridotto ben fine. Con questo e il pan di Spagna intinto
nel rosolio riempite a strati uno stampo che avrete prima bagnato con
lo stesso rosolio per poter meglio sformare il dolce. D'estate tenete
lo stampo nel ghiaccio onde si assodi il composto.

Questa dose potrà bastare per sei persone.

669. Budino di mandorle tostate

  Latte, decilitri 8, pari a grammi 800.
  Zucchero, grammi 100.
  Savoiardi, grammi 60.
  Mandorle dolci, grammi 60.
  Uova, N. 3.

Prima preparate le mandorle, cioè sbucciatele nell'acqua calda e
abbrustolitele al fuoco sopra una lastra di pietra o di ferro; poscia
pestatele riducendole quasi impalpabili e, messo il composto al fuoco
senza le uova, aggiungeteci le mandorle e dopo poca cottura passatelo
dallo staccio. Ora uniteci le uova frullate e assodatelo a bagno-maria
con un velo di zucchero fuso in fondo allo stampo. Non occorre nessun
odore. La tostatura delle mandorle farà prendere a questo budino il
color cenerino e gli darà un sapore così grato da meritarsi il plauso
degli uomini e più quello delle donne di gusto delicato.

Tanto questo che il budino di cioccolata si possono mettere in gelo
prima di servirli, come pure, per dar loro più bell'apparenza, si
possono coprire con una crema fiorita di confetti a colori, oppure con
panna montata.

670. Budino gabinetto

Questo è un budino che sa di diplomazia; il nome lo indica e lo
indicano altresì la composizione sua e il suo sapor multiforme; lo
dedico perciò al più grande dei diplomatici, all'idolo del giorno. Il
mondo, già si sa, vuole sempre un idolo da adorare; se non l'ha se lo
forma, esagerandone i meriti all'infinito; ma io che sono incredulo
per natura, e un poco anche per esperienza, dico come diceva colui:
_Dammelo morto e poi ne ragioneremo._ Quanti ne abbiamo visti nell'età
nostra degl'idoli o astri di grande splendore, che poi tramontarono
presto o caddero ignominiosamente! Quando scrissi questo articolo ne
brillava uno ammirato da tutti, ora scomparso dall'orizzonte.

_Dose per dieci persone_

  Latte, un litro.
  Zucchero, grammi 100.
  Savoiardi, grammi 100.
  Uva malaga, grammi 80.
  Uva sultanina, grammi 50.
  Conserva di albicocche, grammi 50.
  Detta di cotogne, grammi 50.
  Candito, grammi 20.
  Kirsch, mezzo decilitro.
  Rossi d'uovo, N. 6.
  Chiare d'uovo, N. 4.

Fate bollire il latte per mezz'ora collo zucchero dentro.

All'uva malaga levate i semi; il candito tagliatelo a piccoli dadi
e così le conserve, se fossero sode, il che, in questo caso, sarebbe
meglio.

Bruciate le uve e il candito col rum come nel Biscotto alla sultana N.
574.

Dopo che il latte avrà bollito, lasciatelo diacciare e poi aggiungeteci
le uova frullate e il kirsch. Prendete uno stampo liscio a cilindro,
ungetelo tutto col burro diaccio e riempitelo nel seguente modo:
copritene il fondo con uno strato di detta frutta e sopra distendete
un suolo di savoiardi, poi altra frutta e conserve, poi altri savoiardi
e così di seguito finchè avrete roba. Per ultimo versate adagio adagio
il latte preparato nel modo anzidetto, cuocete il dolce a bagno-maria e
servitelo caldo.

Qualcuno dice che questo budino, se non vuol defraudare il suo titolo
di _gabinetto_, deve comparire in tavola tutto chiuso, cioè tener
nascosto, il ripieno come si tengono occulti i segreti della politica.
Se lo fate in questa maniera prendete grammi 140 di savoiardi,
dovendosi con essi coprire il fondo, cingere lo stampo all'intorno
e intramezzare, con quelli che restano, le frutta all'interno. Vi
avverto poi che quando il latte entra nella composizione di un piatto,
malamente si possono dare indicazioni precise; esso è di natura tale
che spesso e volentieri forma la disperazione dei cuochi.

671. Pudding Cesarino

Ve lo do per un buon ragazzo, questo Cesarino, e ve lo vendo col nome
strano con cui lo comprai da una giovane e piuttosto bella signora,
religiosa ed onesta, uno di quei tipi che, senza volerlo, sono capaci,
per leggerezza, di compromettere le persone che li avvicinano.

  Midolla di pane fine, grammi 200.
  Zucchero, grammi 250.
  Altro zucchero per lo stampo, circa grammi 100.
  Uva malaga, grammi 125.
  Uva sultanina, grammi 125.
  Latte, mezzo litro.
  Marsala e rum, in tutto tre cucchiaiate.
  Uova, N. 5.

Tagliate la midolla di pane a fette sottili e gettatela nel latte.
Aspettando che questa inzuppi, nettate l'uva, levate i semi alla malaga
e preparate la forma per cuocerlo, che sarà quella pei budini, di rame
lavorata. Disfate al fuoco in una cazzaruola i suddetti grammi 100
circa di zucchero e preso che abbia il color nocciuola, versatelo nello
stampo per intonacarlo tutto; quando poi sarà diaccio ungete l'intonaco
dello zucchero con burro fresco.

Alla midolla inzuppata unite i detti grammi 250 di zucchero, i
rossi delle uova e i liquori, rimestando bene ogni cosa. Per ultimo
aggiungete l'uva e le chiare montate. Cuocetelo a bagno-maria per
tre ore intere, ponendovi il fuoco sopra soltanto nell'ultima ora.
Servitelo caldo e in fiamme e perciò annaffiatelo abbondantemente di
rum e dategli fuoco con una cucchiaiata di spirito acceso.

Potrà bastare per dieci o dodici persone.

672. Plum-pudding

Parola inglese che vorrebbe dire budino di prugne, benchè queste non
c'entrino affatto.

Fate un composto nel quale, per ogni uovo che serve a legarlo, entri la
quantità dei seguenti ingredienti:

  Zucchero in polvere, grammi 30.
  Zibibbo, grammi 30.
  Uva sultanina, grammi 30.
  Midolla di pane fine, grammi 30.
  Grasso d'arnione di castrato, grammi 30.
  Cedro candito, grammi 15.
  Arancio candito, grammi 15.
  Rhum, una cucchiaiata.

Allo zibibbo levate i semi. I frutti canditi tagliateli a filetti
corti e sottili. Il grasso d'arnione, se non potete averlo di castrato,
prendetelo di vitella, e tanto questo che la midolla di pane tagliateli
a dadini minutissimi, levando al grasso le pellicole.

Fate un miscuglio d'ogni cosa, avendo frullate prima le uova a parte,
e lasciatelo in riposo per qualche ora; poi mettetelo in un tovagliuolo
e legatelo bene stretto con uno spago per formare una palla. Ponete al
fuoco una pentola d'acqua e quando bolle immergetelo nella medesima,
in modo che non tocchi il fondo del vaso, lasciandolo bollire adagio
tante ore quante sono le uova. Levatelo dal tovagliuolo con riguardo,
fategli al disopra una pozzetta e, versato in essa un bicchierino o due
di cognac o di rum che si spanda per tutto il dolce, dategli fuoco e
così caldo e in fiamme mandatelo in tavola per esser tagliato a fette e
mangiato quando la fiamma è estinta.

Tre uova basteranno per sei persone.

673. Plum-cake

È un dolce della stessa famiglia del precedente, mentitore anch'egli
del nome suo.

  Zucchero, grammi 250.
  Burro, grammi 250.
  Farina finissima, grammi 250.
  Candito, grammi 80.
  Uva malaga, grammi 80.
  Detta sultanina, grammi 80.
  Detta passolina, grammi 80.
  Uova intere, N. 5.
  Rossi d'uovo, N. 4.
  Rhum, un decilitro scarso, ossia cinque cucchiaiate.
  Odore di scorza di limone o vainiglia.

Il candito tagliatelo a filetti sottili e levate i semi all'uva malaga.

Lavorate prima il burro da solo con un mestolo, rammorbidendolo al
fuoco se occorre, aggiungete lo zucchero e seguitate a lavorarlo finchè
sia divenuto bianco. Scocciate le uova una alla volta mescolando, poi
la farina e per ultimo il rimanente. Versate il composto in uno stampo
liscio che sia stato prima foderato di carta unta col burro dalla parte
interna e cuocetelo al forno.

Potete servirlo caldo spolverizzato di zucchero a velo, ed anche
freddo, che è buono egualmente.

La carta serve per impedire che le uve si attacchino allo stampo.
Questa dose basterà per dodici persone.

674. Bavarese lombarda

Questo dolce, a cui danno diversi nomi, si potrebbe chiamare il piatto
dolce del giorno visto che è bene accetto ed usato spesso in molte
famiglie.

  Burro di buona qualità e ben fresco, grammi 180.
  Zucchero a velo, grammi 180.
  Savoiardi lunghi o pan di Spagna, circa grammi 150.
  Rossi d'uovo assodati, N. 6.
  Zucchero vanigliato, quanto basta per dargli l'odore.
  Rosolio, quanto occorre per intingere leggermente i savoiardi.

Fate bollire le uova per soli sette minuti, e levatine i rossi,
stemperateli nel burro, poi passateli dal setaccio, indi aggiungete
lo zucchero a velo e il vanigliato, e lavorate molto il composto col
mestolo per mantecarlo.

Prendete uno stampo, possibilmente a costole, bagnatelo col rosolio,
tagliate a metà, per il lungo, i savoiardi, intingeteli leggermente
nel rosolio, oppure metà nel rosolio e metà nell'alkermes e con
questi foderate lo stampo alternando i due colori. Poi versate
nel mezzo il composto, copritelo con altri savoiardi intinti anche
questi, lasciatelo per tre ore almeno nel ghiaccio e servitelo. La
composizione, se tornasse comodo, può farsi un giorno per l'altro e
questa quantità basta per otto persone. È un dolce molto fine.

675. Zuppa inglese

In Toscana — ove, per ragione del clima ed anche perchè colà hanno
avvezzato così lo stomaco, a tutte le vivande si dà il carattere della
leggerezza e l'impronta, dov'è possibile, della liquidità — la crema si
fa molto sciolta, senza amido nè farina e si usa servirla nelle tazze
da caffè. Fatta in questo modo riesce, è vero, più delicata, ma non si
presta per una zuppa inglese nello stampo e non fa bellezza.

Eccovi le dosi della crema pasticcera, così chiamata dai cuochi per
distinguerla da quella fatta senza farina.

  Latte, decilitri 5.
  Zucchero, grammi 85.
  Farina o, meglio, amido in polvere, grammi 40.
  Rossi d'uovo, N. 4.
  Odore di vainiglia.

Lavorate prima lo zucchero coi rossi d'uovo, aggiungete la farina e
per ultimo il latte a poco per volta. Potete metterla a fuoco ardente
girando il mestolo di continuo; ma quando la vedrete fumare coprite la
brace con una palettata di cenere o ritirate la cazzaruola sull'angolo
del fornello se non volete che si formino bozzoli. Quando s'è già
ristretta continuate a tenerla sul fuoco otto o dieci minuti e poi
lasciatela diacciare.

Prendete una forma scannellata, ungetela bene con burro freddo e
cominciate a riempirla nel seguente modo: se avete una buona conserva
di frutta, come sarebbe di albicocche, di pesche od anche di cotogne,
gettate questa, per la prima, in fondo alla forma e poi uno strato
di crema ed uno di savoiardi intinti in un rosolio bianco. Se, per
esempio, le scannellature della forma fossero diciotto, intingete
nove savoiardi nell'alkermes e nove nel rosolio bianco e coi medesimi
riempite i vuoti, alternandoli. Versate dell'altra crema e sovrapponete
alla medesima degli altri savoiardi intinti nel rosolio e ripetete
l'operazione fino a riempirne lo stampo.

I savoiardi badate di non inzupparli troppo nel rosolio perchè lo
rigetterebbero; se il liquore fosse troppo dolce, correggetelo col
rum o col cognac. Se il tempo avesse indurita la conserva di frutta
(della quale in questo dolce si può fare anche a meno), rammorbiditela
al fuoco con qualche cucchiaiata di acqua, ma nello stampo versatela
diaccia.

Questa dose può bastare per sette od otto persone.

Nell'estate potete tenerla nel ghiaccio e per isformarla immergete per
un momento lo stampo nell'acqua calda onde il burro si sciolga.

Saranno sufficienti grammi 120 a 130 di savoiardi.

676. Zuppa tartara

Prendete grammi 200 di ricotta, rammorbiditela alquanto col latte e
aggraziatela con grammi 30 di zucchero a velo e due prese di cannella
in polvere, mescolando bene.

Prendete uno stampo lavorato e bagnatene le pareti interne con rosolio
oppure ungetele col burro; intingete nel rosolio o nell'alkermes
de' savoiardi e, cominciando da questi, o da una conserva di frutta
non troppo liquida, coprite il fondo dello stampo. Poi riempitelo,
alternando a suoli, con la ricotta, i savoiardi e la conserva, che può
essere di albicocche o di pesche. Sformatela dopo qualche ora e, se
l'avrete disposta con garbo, oltre al gusto resteranno anche appagati
gli occhi de' commensali. La ricotta si può rammorbidire col rosolio di
cedro, invece del latte, e allora non occorre la cannella.

È un dolce da piacer molto.

677. Dolce di ciliege

Come dolce da famiglia è assai buono e merita di occuparsene.

  Ciliege more, crude, intere e senza gambo, grammi 200.
  Zucchero a velo, grammi 100.
  Pangrattato di segala, grammi 50.
  Mandorle dolci, grammi 40.
  Uova, N. 4.
  Rosolio, cucchiaiate N. 2.
  Odore di vainiglia o scorza di limone.

Mancando il pane di segala servitevi del pane comune.

Le mandorle sbucciatele, asciugatele e tritatele minutamente per
ridurle a metà circa di un chicco di riso.

Lavorate prima i rossi d'uovo con lo zucchero finchè sieno divenuti
spumosi, aggiungete il pangrattato, il rosolio, l'odore e continuate
a lavorare ancora un poco il composto. Uniteci le chiare ben montate,
mescolando adagio e versatelo in uno stampo liscio che avrete prima ben
unto con burro freddo e cosperso tutto, e più nel fondo, con le dette
mandorle. Infine buttateci le ciliege, ma per evitare che queste pel
loro peso calino a fondo, mescolate fra il composto le mandorle che vi
restano.

Cuocetelo al forno o al forno da campagna e servitelo caldo o freddo a
quattro o cinque persone.

678. Zuppa di visciole

Questa zuppa si può fare con fettine sottili di pane fine arrostito,
oppure con pan di Spagna o con savoiardi.

Levate il nocciolo a quella quantità di ciliege visciole che credereste
sufficienti e mettetele al fuoco con pochissima acqua e un pezzetto di
cannella che poi getterete via. Quando cominciano a bollire aggiungete
zucchero quanto basta, mescolate adagino per non guastarle e allorchè
cominciano a siroppare assaggiatele se hanno zucchero a sufficienza
e levatele dal fuoco quando le vedrete aggrinzite ed avranno perduto
il crudo. Dopo che avrete leggermente intinto le fette del pane o i
savoiardi nel rosolio, collocateli suolo per suolo, insieme con le
ciliege, in un piatto o in un vassoio in modo che facciano la colma.
Potete anche dare a questa zuppa la forma più regolare in uno stampo
liscio, e tenerlo in ghiaccio avanti di sformarla, giacchè nella
stagione delle ciliege si cominciano a gradire i cibi refrigeranti. Un
terzo di zucchero del peso lordo delle ciliege è sufficiente.

679. Zuppa di limone

Questo dolce, che dalla sua provenienza giudicherei di origine
francese, non è molto nelle mie grazie; nonostante ve lo descrivo
nel caso non aveste di meglio a fare e vi trovaste le chiare a
disposizione.

  Zucchero, grammi 135.
  Rossi d'uovo, N. 2.
  Chiare d'uovo, N. 5.
  Sugo di un grosso limone.
  Acqua, mezzo bicchiere.
  Farina, un cucchiaio scarso.

Stemperate la farina coll'acqua frullandola bene, versatela in una
cazzaruola ed aggiungete il resto. Rimestate ogni cosa e ponete il
composto al fuoco rimuovendo continuamente il mestolo come si fa per la
crema. Quando sarà condensato passatelo dallo staccio, se occorre, poi
versatene parte in un vassoio, distendeteci sopra dei savoiardi o del
pan di Spagna, e col resto del composto copritelo. Servitela fredda.

Può bastare per quattro o cinque persone.

680. Sformato di conserve

Prendete uno stampo da budino a costole o scannellato, ungetelo bene
con burro freddo e riempitelo di savoiardi o di pan di Spagna intinti
nel rosolio e di conserve di frutta, regolandovi in tutto come al N.
675, senza alcun uso di crema. Dopo alcune ore, le quali occorrono
perchè il composto si compenetri, sformatelo, immergendo prima, per un
istante, lo stampo nell'acqua bollente, onde il burro si sciolga.

681. Bianco mangiare

  Mandorle dolci con tre amare, grammi 150.
  Zucchero in polvere, grammi 150.
  Colla di pesce in fogli, grammi 20.
  Panna, o fior di latte, mezzo bicchiere a buona misura.
  Acqua, un bicchiere e mezzo.
  Acqua di fior d'arancio, due cucchiaiate.

Prima preparate la colla di pesce ed è cosa semplice; pigiatela colle
dita in fondo a un bicchiere, e coperta di acqua, lasciatela stare
onde abbia tempo di rammollire, e quando ve ne servirete, gettate via
l'acqua e lavatela. Sbucciate e pestate le mandorle in un mortaio,
bagnandole di quando in quando con un cucchiaino d'acqua, e quando le
avrete ridotte finissime, diluitele con l'acqua suddetta e passatele
da un canovaccio forte e rado, procurando di estrarne tutta la
sostanza. A tal punto, preparate uno stampo qualunque della capacità
conveniente; poi mettete al fuoco in una cazzaruola il latte delle
mandorle, la panna, lo zucchero, la colla, l'acqua di fior di arancio;
mescolate il tutto e fatelo bollire per qualche minuto. Ritiratelo dal
fuoco e quando avrà perduto il calore, versatelo nello stampo immerso
nell'acqua fresca o nel ghiaccio. Per isformarlo basta passare attorno
allo stampo un cencio bagnato nell'acqua bollente.

La bollitura è necessaria onde la colla di pesce si incorpori col
resto; altrimenti c'è il caso di vederla precipitare in fondo allo
stampo.

682. Sgonfiotto di farina gialla

Questo piatto

    I francesi lo chiaman _soufflet_
      E lo notano come _entremet_,
      Io _sgonfiotto_, se date il permesso,
      Che servire potrà di tramesso.

  Latte, mezzo litro.
  Farina di granturco, grammi 170.
  Zucchero, grammi 30.
  Burro, grammi 30.
  Uova: chiare N. 6; rossi N. 3.
  Un pizzico di sale.

Fate una farinata, cioè versate la farina nel latte quando questo
bolle o, meglio, se volete preservarla dai bozzoli, stemperate prima
la farina con un poco di latte freddo e versatela nel latte bollente
mescolandola bene. Fatela bollir poco, e quando la ritirate dal
fuoco, aggiungete il burro, lo zucchero e il sale. Allorchè sarà
diaccia disfate nella medesima i rossi d'uovo e per ultimo versate
le chiare montate ben sode; mescolate con garbo e versate il composto
in uno stampo liscio o in una cazzaruola che avrete unta col burro e
spolverizzata di farina di grano. Cuocetelo in un fornello con fuoco
sotto e sopra e quando avrà montato, servitelo subito onde, se è
possibile, resti ben soffice e non s'acquatti. Meglio è, a mio avviso,
far questo piatto in un vassoio che regga al fuoco e portarlo in tavola
senza muoverlo.

Questa dose basterà per sei persone.

683. Biscotto da servirsi con lo zabaione

  Farina di patate, grammi 50.
  Detta di grano, grammi 20.
  Zucchero in polvere, grammi 90.
  Uova, N. 3.
  Odore di scorza di limone.

Lavorate prima per quasi mezz'ora i rossi d'uovo collo zucchero,
aggiungete le chiare montate ben sode e fate cadere la farina da un
vagliettino mescolando il tutto in bel modo onde il composto rimanga
soffice. Versatelo in uno stampo col buco in mezzo che avrete prima
unto col burro e spolverizzato di farina e di zucchero a velo.
Mettetelo subito in forno o nel forno da campagna per cuocerlo, e
sformato diaccio versate nel buco del medesimo lo zabaione del N. 684 e
mandatelo subito in tavola.

È una dose che può bastare per cinque o sei persone.

684. Sformato di savoiardi con lo zabaione

  Savoiardi, grammi 100.
  Uva malaga, grammi 70.
  Detta sultanina, grammi 50.
  Cedro candito, grammi 30.
  Marsala, quanto basta.

All'uva malaga togliete i semi. Il cedro candito tagliatelo a
pezzettini. Prendete uno stampo col buco in mezzo ed ungetelo col burro
diaccio, poi intingete leggermente e solo alla superficie i savoiardi
nella marsala e con questi riempite lo stampo intramezzandoli a suoli
con le uve e il candito.

Fate una crema con:

  Latte, decilitri 2.
  Uova intere, N. 2.
  Zucchero, grammi 50.
  Odore di vainiglia.

Così cruda versatela nello stampo sopra i savoiardi. Cuocetelo a
bagno-maria, sformatelo caldo e, prima di mandarlo in tavola, riempite
traboccante il buco con uno zabaione, che lo investa tutto, composto di

  Uova intere, N. 2.
  Marsala, decilitri 1-1/2.
  Zucchero, grammi 50.

Il composto dello zabaione montatelo colla frusta in una bacinella
sopra al fuoco. Alle uve potete sostituire frutte giulebbate, oppure un
misto delle une e delle altre, come pure un misto di cedro e di arancio
candito.

Potrà bastare per sei persone. È un dolce che piace.

685. Crema

  Latte, un litro.
  Zucchero, grammi 200.
  Rossi d'uovo, N. 8.
  Odore di vainiglia.

Lavorate prima i rossi d'uovo collo zucchero e poi versate il latte a
poco per volta. Per sollecitarne la cottura potete mettere il composto
a fuoco ardente, ma appena lo vedrete fumare rallentate il calore
onde non avesse a impazzire. Se questo avviene passate la crema per
istaccio. La cottura si conosce quando la crema si attacca al mestolo,
il quale va mosso continuamente all'ingiro. L'odore dateglielo poco
prima di levarla dal fuoco.

Questa crema, senza farina od amido, nella proporzione suddetta, si
presta mirabilmente per gelati di crema, tantochè sentirete un gelato
che difficilmente troverete ai caffè. Può servire anche per una zuppa
inglese liquida, unendovi, quando è diaccia, delle fette di pan di
Spagna o dei savoiardi leggermente bagnati nel rosolio; ma se volete
renderla ancor più grata, aggiungete pezzettini di candito tagliati
sottilissimi.

686. Le tazzine

È un dolce molto delicato che si serve, come tutti gli altri dolci,
verso la fine di un pranzo in tazze più piccole di quelle da caffè; una
per persona, e perciò chiamasi _Le tazzine_. Dose per dieci persone:

  Zucchero, grammi 300.
  Mandorle dolci, grammi 60.
  Rossi d'uovo, N. 10.
  Acqua, decilitri 1.
  Odore di acqua di fior d'arancio.
  Cannella in polvere, quanto basta.

Le mandorle sbucciatele, tostatele a color nocciuola, pestatele
finissime e lasciatele da parte.

Fate bollire lo zucchero con l'acqua suddetta per un minuto o due,
non dovendo prender colore, e dopo, quando sarà tiepido, cominciate
a buttarci i rossi d'uovo, uno o due alla volta e, sopra a un calore
moderatissimo, lavoratelo continuamente girando il mestolo sempre per
un verso. Quando il composto si sarà alquanto condensato da non esservi
più pericolo che impazzisca, potete allora, onde rigonfi meglio,
batterlo con la frusta dal basso in alto fino a tanto che i rossi
non abbiano perduto il colore acceso e preso l'aspetto di una densa
crema. Allora dategli l'odore ed uniteci le mandorle mescolando bene.
Poi versatelo nelle tazzine e sulla superficie di ognuna, nel mezzo,
poneteci una presa della detta cannella, la quale, mescolata al dolce
da chi deve mangiarlo, acquisterà più profumo.

È un dolce che preparato anche qualche giorno avanti non soffre. Con
le chiare, piacendovi, potete fare il Budino nero nelle proporzioni di
quello descritto al N. 665, oppure il Dolce di chiare d'uovo N. 633.

687. Pallottole di mandorle

  Mandorle dolci, grammi 140.
  Zucchero a velo, grammi 140.
  Cioccolata grattata o in polvere, circa grammi 40.
  Rosolio Maraschino, cucchiaiate N. 4.

Le mandorle sbucciatele, asciugatele al sole o al fuoco e pestatele
finissime con due cucchiaiate del detto zucchero. Dal mortaio versatele
in un vaso, aggiungete lo zucchero rimasto ed impastate il composto col
detto rosolio.

Distesa poi la cioccolata sulla spianatoia formate col suddetto
composto tante pallottole grosse poco più delle nocciole, di cui ne
otterrete oltre a 30; involtatele sulla cioccolata onde ne restino ben
coperte, e potrete serbarle per molto tempo.

688. Crema alla francese

Eravamo nella stagione in cui i cefali delle _Valli di Comacchio_
sono ottimi in gratella, col succo di melagrana, e nella quale i
variopinti e canori augelli, come direbbe un poeta, cacciati dai primi
freddi attraversano le nostre campagne in cerca di clima più mite,
ed innocenti quali sono, povere bestioline, si lasciano cogliere alle
tante insidie e infilare nello spiede:

    . . . . . . . e io sol uno
    M'apparecchiava a sostener la guerra
    Sì del cammino e sì de la pietate,
    Che ritrarrà la mente che non erra.

La guerra del cammino, percorrendo 200 chilometri per andare a
villeggiare da un amico sopra un colle amenissimo; e la pietate per
quei graziosi animalini perchè sentivo una stretta al cuore, ogni
volta che dal casotto del paretaio li vedevo insaccarsi nelle maglie
traditrici delle sue reti. Ma poi, non appartenendo io alla setta de'
pitagorici e avendo la ferma convinzione che al male, quando non ha
riparo, per amore o per forza bisogna acconciarvisi e, se è possibile,
trarne profitto, procurai di cattivarmi la benevolenza del cuoco
insegnandogli a cucinar con più garbo ch'ei non faceva la cacciagione,
e di condirla e cuocerla in modo da renderla più grata al gusto; ed
egli in contraccambio di ciò e di qualche altro precetto di culinaria,
fece in presenza mia questo e i seguenti due piatti dolci che vi
descrivo.

La cacciagione e la selvaggina in genere, se mai non lo sapeste, è un
alimento aromatico, nutritivo e leggermente eccitante; so di un medico
di bella fama il cui cuoco ha ordine di preferirla a qualunque altra
carne, quando la può trovare; e in quanto ai cefali vi dirò che quando
io ero nella bella età in cui si digeriscono anche i chiodi, la serva
ci portava questo pesce in tavola con un contorno di cipolle bianche
tagliate in due, arrostite in gratella ed anch'esse condite con olio,
sale, pepe e succo di melagrana.

La mangia, ossia la stagione dei muggini delle _Valli di Comacchio_,
è dall'ottobre a tutto febbraio. A proposito di questo luogo di pesca
qui viene in acconcio di aggiungere (come cosa meravigliosa e degna a
sapersi) che la pesca nelle valli comacchiesi, a tutto il 1º novembre
1905, diede quell'anno i seguenti risultati:

  Anguille    Kg. 487,653
  Cefali      Kg.  59,451
  Acquadelle  Kg. 105,580

Dopo l'esordio la predica, per dirvi come sia composta questa così
detta _Crema alla francese_:

  Latte, mezzo litro.
  Zucchero, grammi 150.
  Uova, uno intero e rossi N. 4.
  Colla di pesce, fogli N. 2.
  Odore di vainiglia o di scorza di limone.

Mescolate bene insieme lo zucchero colle uova, aggiungete il latte a
poco per volta e per ultimo la colla in natura. Ponete la cazzaruola al
fuoco, girando continuamente il mestolo sempre da una parte e quando
la crema comincia a condensare, attaccandosi al mestolo, levatela.
Prendete uno stampo liscio, col buco in mezzo, tale che la quantità
della crema possa riempirlo, ungetelo col burro oppure col rosolio, in
modo che ne resti in fondo un sottile strato e versatela nel medesimo.
D'estate ponete lo stampo nel ghiaccio e d'inverno nell'acqua fresca e
sformatela sopra a un tovagliuolo ripiegato sul vassoio.

Se non vi fidate troppo del latte, dategli una bollitura almeno di
un quarto d'ora prima di far la crema, oppure aumentate un foglio di
colla.

689. Crema montata

  Rossi d'uovo, N. 6.
  Zucchero in polvere, grammi 70.
  Colla di pesce, grammi 15, pari a fogli 6 o 7.
  Acqua, tre quarti di un bicchiere da tavola.
  Odore, tre foglie di lauro ceraso intere
    od altro che più vi piaccia.

Sbattete in una cazzaruola i rossi d'uovo e lo zucchero, aggiungete
l'acqua e le dette foglie e mettetela al fuoco girando il mestolo,
finchè sia cotta, la qual cosa, come vi ho già detto, si conosce dal
condensarsi e attaccarsi al mestolo. Allora versatela in una catinella
e così calda battetela forte con la frusta finchè abbia montato; levate
le foglie e continuando sempre a batterla, aggiungete, quando sarà
montata, la colla di pesce a poco per volta.

Prendete uno stampo lavorato, ungetelo d'olio, circondatelo di ghiaccio
e versatevi la crema montata, fra mezzo la quale, se vi pare, potete
mettere savoiardi intinti nel rosolio o spalmati di conserva di
frutta. Lasciatela nel ghiaccio più di un'ora, e se non vuole sformarsi
naturalmente, passate intorno allo stampo un cencio bagnato nell'acqua
calda.

La colla di pesce si prepara avanti così: si mette prima in molle,
poi al fuoco con due dita di un bicchier d'acqua, si fa bollire finchè
l'acqua, evaporando in parte, si formi un liquido alquanto denso, che
appiccichi fra le dita, e così bollente si versa nella crema alla quale
si può dare il gusto dell'alkermes, del caffè o della cioccolata.

Questa dose potrà bastare per cinque o sei persone.

690. Croccante a bagno-maria

  Zucchero, grammi 150.
  Mandorle dolci, grammi 85.
  Rossi d'uovo, N. 5.
  Latte, decilitri 4.

Sbucciate le mandorle e con la lunetta riducetele della grossezza
dei chicchi di grano all'incirca. Mettete al fuoco grammi 110 del
detto zucchero e quando sarà tutto liquefatto, versate le mandorle
e muovetele continuamente col mestolo finchè abbiano preso il color
cannella. Gettatele allora in una teglia unta col burro e, quando
saranno diacce, pestatele nel mortaio coi rimanenti grammi 40 di
zucchero e riducetele finissime.

Aggiungete i rossi d'uovo e poi il latte, mescolate bene e versate il
composto in uno stampo col buco in mezzo, che avrete prima unto col
burro. Cuocetelo a bagnomaria e dopo, se d'estate, tenete lo stampo nel
ghiaccio.

Se doveste servir questo dolce a più di sei persone raddoppiate la
dose, e se non vi fidate troppo del latte, fatelo bollire prima da solo
per un quarto d'ora almeno.

691. Uova di neve

  Latte, un litro.
  Zucchero, grammi 150.
  Uova, N. 6.
  Zucchero a velo, quanto basta.
  Odore di vainiglia.

Mettete il latte al fuoco in una cazzaruola larga e mentre questo
scalda, battete con la frusta le chiare che avrete già separate dai
torli; ma gettate nelle medesime una presa di sale se è vero che serva
a rafforzare la consistenza. Quando le chiare saranno ben montate,
prendete il bossolo traforato ove ordinariamente si tiene lo zucchero
a velo e, continuando sempre a batterle, gettatene tanto da renderle
alquanto dolci. Grammi 20 o 30 di zucchero a velo potranno bastare,
ma è meglio assaggiarle. Ciò fatto prendete su la _fiocca_ con un
cucchiaio da tavola, e dandole la forma approssimativa di un uovo,
gettatela nel latte quando bolle. Voltate queste così dette uova per
cuocerle da tutte le parti e quando le vedrete assodate, prendetele
colla mestola forata e mettetele a sgrondare in uno staccio. Passate
quindi quel latte e, quando sarà diaccio, fate col medesimo, coi rossi
e collo zucchero una crema come quella del N. 685, dandole l'odore di
vainiglia. Disponete in un vassoio le uova di neve in bella mostra, le
une sulle altre, versateci sopra la crema e servitele fredde.

Questa dose può bastare per otto o dieci persone.

692. Latte brûlé

  Latte, un litro.
  Zucchero, grammi 180.
  Rossi d'uovo, N. 8 e due chiare.

Mettete al fuoco il latte con 100 grammi del detto zucchero e fatelo
bollire per un'ora intera, poi ritiratelo dal fuoco perchè diacci.
Sciogliete in una cazzaruola a parte gli 80 grammi di zucchero che
resta e quando sarà ben liquefatto versatene in uno stampo liscio tanto
che ne ricuopra il fondo come di un velo; quello che rimane nella
cazzaruola continuate a tenerlo al fuoco finchè sia diventato nero.
Allora fermatelo con un ramaiolino d'acqua e lo sentirete stridere
aggrumandosi; ma continuate a tenerlo al fuoco girando il mestolo per
ottenere un liquido denso e scuro. Mettetelo da parte e frullate in un
pentolo le dette uova, poi mescolate ogni cosa insieme, cioè: il latte,
le uova e lo zucchero bruciato. Assaggiatelo se è dolce a sufficienza,
passatelo da un colatoio di latta non tanto fitto e versatelo nello
stampo già preparato. Cuocetelo a bagno-maria con fuoco sopra e quando
la superficie comincia a colorarsi ponete sotto al coperchio un foglio
unto col burro. Per accertarsi della cottura, immergete uno steccolino
di granata e se questo esce pulito ed asciutto sarà segno che va tolto
dal fuoco. Lasciatelo diacciar bene e prima di versarlo nel vassoio,
con tovagliuolo o senza, distaccatelo giro giro con un coltello
sottile. In estate, prima di sformarlo, potete gelarlo col ghiaccio.

Lo stampo da preferirsi è di forma ovale e sarebbe bene che avesse un
orlo all'ingiro largo un dito, onde non vi schizzasse l'acqua dentro
quando bolle.

Questa dose potrà bastare per dieci persone.

693. Latte alla portoghese

È del tutto simile all'antecedente, meno lo zucchero bruciato. Dunque
anche per questo:

  Latte, un litro.
  Zucchero, grammi 100.
  Rossi d'uovo, N. 8 e due chiare.
  Odore di vainiglia, o di coriandoli, o di caffè,
    che sono quelli che più si addicono.

Se preferite quest'ultimo, macinate diversi chicchi di caffè tostato;
se aggradite l'odore de' coriandoli, che è grato quanto quello di
vainiglia, soppestatene un pizzico e, tanto l'uno che gli altri,
metteteli a bollire nel latte che poi passerete. Se il latte non è di
molta sostanza, fatelo bollire anche un'ora e un quarto.

Non dimenticate mai il velo di zucchero fuso in fondo allo stampo.

694. Latteruolo

È un dolce molto delicato che in qualche luogo di Romagna, e forse
anche altrove in Italia, i contadini portano in regalo al padrone per
la festa del _Corpus Domini_.

  Latte, un litro.
  Zucchero, grammi 100.
  Rossi d'uovo, N. 8.
  Chiare d'uovo, N. 2.
  Odore di vainiglia o di coriandoli.

Fate bollire il latte con lo zucchero per un'ora ed anche un'ora e un
quarto se non siete ben sicuri della sua legittimità. Se per odore
vi servite dei coriandoli, adoperateli come è indicato nel numero
precedente. Al latte rompete di quando in quando la tela col mestolo,
passatelo da un colino per più precauzione, e quando sarà diaccio,
mescolatelo bene alle uova frullate.

Preparate una teglia foderata di pasta matta N. 153, disponetela come
nel migliaccio di Romagna N. 702, versateci il composto, cuocetelo con
fuoco sotto e sopra a moderato calore e perchè non ròsoli al disopra,
copritelo di carta unta col burro. Aspettate che sia ben diacciato per
tagliarlo a mandorle colla sfoglia sotto come il detto migliaccio.

695. Latteruolo semplice

Questo è un latteruolo meno delicato del precedente, ma è indicatissimo
come piatto dolce da famiglia e come eccellente nutrimento, in ispecie
per i bambini.

  Latte, un litro.
  Zucchero in polvere, grammi 100.
  Uova, N. 6.
  Odore di scorza di limone.

La fragranza degli agrumi, essendo il prodotto di un olio volatile
racchiuso in cellule superficiali, basterà di tagliare col temperino un
nastro sottilissimo della loro buccia, lungo almeno un palmo, e farlo
bollire nel liquido che vorrete aromatizzare.

Dalla superficie di un limone levate col temperino una striscia di
scorza di una certa lunghezza e mettetela nel latte, che farete bollire
per mezz'ora collo zucchero dentro. Quando sarà diaccio levate la
scorza di limone e mescolateci le uova frullate. Cuocetelo come il
precedente o, se credete meglio, senza la pasta sotto; ma in tal caso,
onde non si attacchi al fondo della teglia, ungetela abbondantemente
col burro freddo.

696. Mele in gelatina

Prendete mele _reinettes_ o di altra qualità fine, non tanto mature e
grosse. Levatene il torsolo col cannello di latta, sbucciatele e via
via gettatele nell'acqua fresca ove sia stato spremuto mezzo limone.
Se tutte insieme fossero un quantitativo di grammi 650 a 700, mettete
a disfare al fuoco grammi 120 di zucchero in mezzo litro d'acqua
unita a una cucchiaiata di kirsch e versatela sopra le mele che avrete
collocate avanti in una cazzaruola tutte a un pari. Cuocetele in modo
che restino intere, poi levatele asciutte, ponetele in una fruttiera,
e quando saranno diacce riempite e colmate i buchi lasciati dal
torsolo con della Gelatina di ribes N. 739 che, essendo rossa, spicca
sul bianco delle mele e fa belluria. Restringete al fuoco il liquido
rimasto nella cazzaruola per ridurlo a siroppo, indi passatelo da
un pannolino bagnato, aggiungete al medesimo un'altra cucchiaiata di
kirsch e versatelo attorno alle mele preparate nel modo anzidetto, che
servirete diacce.

Se non avete kirsch, servitevi di rosolio e se vi manca la gelatina di
ribes supplite colle conserve.

697. Pesche ripiene

  Pesche spicche grosse, poco mature, N. 6.
  Savoiardi piccoli, N. 4.
  Zucchero in polvere, grammi 80.
  Mandorle dolci con tre mandorle di pesca, grammi 50.
  Cedro o arancio candito, grammi 10.
  Mezzo bicchiere scarso di vino bianco buono.

Dividete le pesche in due parti, levate i noccioli ingrandendo alquanto
i buchi ove stavano colla punta di un coltello; la polpa che levate
unitela alle mandorle, già sbucciate, le quali pesterete finissime in
un mortaio con grammi 50 del detto zucchero. A questo composto unite
i savoiardi fatti in bricioli, e per ultimo il candito tagliato a
piccolissimi dadi. Eccovi il ripieno col quale riempirete e colmerete
i buchi delle dodici mezze pesche che poi collocherete pari pari e col
ripieno all'insù in una teglia di rame. Versate nella medesima il vino
e i rimanenti grammi 30 di zucchero e cuocetele fra due fuochi per
servirle calde o diacce a piacere e col loro sugo all'intorno.

Se vengono bene devono far bella mostra di sè sul vassoio, e per
una crosticina screpolata formatasi alla superficie del ripieno,
prenderanno aspetto di pasticcini.

698. Frittata a sgonfiotto ossia montata

È l'_omelette soufflée_ de' Francesi che può servire come piatto dolce
di ripiego, se non v'è di meglio, e quando rimangono chiare d'uovo.

  Zucchero in polvere, grammi 100.
  Rossi d'uovo, N. 3.
  Chiare, N. 6.
  Odore della scorza di limone.

Sbattete prima per diversi minuti i rossi collo zucchero, poi montate
le chiare ben sode ed unite le une e gli altri insieme mescolando
adagino. Ungete un vassoio che regga al fuoco con burro diaccio,
versate nel medesimo il composto in modo che vi faccia la colma e
ponetelo subito nel forno da campagna tenuto pronto ben caldo.

Dopo cinque minuti che è nel forno fategli alcune incisioni col
coltello e spolverizzatelo di zucchero a velo, quindi terminate di
cuocerlo, al che si richiederanno dieci o dodici minuti in tutto.
Badate che non bruci alla superficie e mandatela subito in tavola.
Perchè gonfi meglio, alcuni aggiungono un poco d'agro di limone nel
composto.

699. Gnocchi di latte

Dose per sei persone.

  Latte, un litro.
  Zucchero, grammi 240.
  Amido ridotto in polvere, grammi 120.
  Rossi d'uovo, N. 8.
  Odore di vainiglia.

Mescolate il tutto nel modo stesso che fareste per una crema e
mettetelo al fuoco in una cazzaruola, girando continuamente il mestolo.
Quando il composto sarà divenuto sodo, tenetelo ancora qualche minuto
al fuoco e poi versatelo in una teglia o in un piatto all'altezza di un
dito e mezzo e tagliatelo a mandorle quando sarà diacciato. Disponete
questi tagliuoli uno sopra l'altro con simmetria su di un vassoio di
rame o di porcellana che regga al fuoco, intramezzandoli con alcuni
pezzetti di burro, e rosolateli alquanto nel forno da campagna per
servirli caldi.

700. Ciarlotta

Fate una crema con:

  Latte, decilitri 2.
  Zucchero, grammi 30.
  Farina, mezza cucchiaiata.
  Uova, N. 1.
  Odore di scorza di limone.

Fate un siroppo con:

  Acqua, decilitri 2.
  Zucchero, grammi 50,

lasciando bollire lo zucchero nell'acqua per dieci minuti; quando è
diaccio strizzategli dentro un limone. Prendete grammi 300 di pan di
Spagna e col medesimo, tagliato a fette, con conserve di frutta e con
la detta crema, riempite uno stampo da budino ben lavorato. Per ultimo
versateci dentro il detto siroppo per inzuppare il pan di Spagna, o
savoiardi che sieno, e dopo diverse ore sformatelo e servitelo.

È una dose che potrà bastare per otto persone.

701. Ciarlotta di mele

  Mele _reinettes_, grammi 500.
  Zucchero in polvere, grammi 125.
  Midolla di pane raffermo, quanto basta.
  Burro fresco di buona qualità, quanto basta.
  Un pezzetto di cannella intera.
  Mezzo limone.

Si preferiscono le mele _reinettes_ perchè morbide ed odorose; in
mancanza di queste, servitevi di altra qualità consimile. Se questa
marmellata si dovesse conservar lungo tempo, ci vorrebbe il doppio di
zucchero; ma trattandosi di adoperarla subito, un quarto del peso delle
mele in natura è a sufficienza.

Sbucciate le mele, tagliatele a quarti, levate i semi e le logge che
li contengono e gettatele in acqua fresca dove sia stato spremuto il
limone. Levate quindi questi quarti di mela asciutti, e tagliateli
per traverso a fette sottili, che porrete al fuoco in una cazzaruola,
senz'acqua e col pezzetto di cannella. Quando cominciano a liquefarsi,
aggiungete lo zucchero e mescolate, muovendole spesso finchè non
sieno cotte, il che si conosce facilmente. Allora levate la cannella e
servitevene come appresso.

Disfate al fuoco il burro e quando è a bollore, cioè ben caldo,
intingetevi tante fette di midolla di pane quante occorrono, grosse
meno di un centimetro, le quali avrete preparate innanzi. Con esse
coprite il fondo di uno stampo liscio e tondo e foderatene le pareti,
in modo che non restino vuoti. Versate nel mezzo la marmellata e
copritela delle stesse fette di pane intinte nel burro. Cuocetela
come i budini, con fuoco sopra, avvertendo che per la cottura basta di
rosolare appena il pane, e servitela calda.

È un dolce che si può complicare e variare quanto si vuole. Si può, ad
esempio, fare un buco in mezzo alla marmellata e riempirlo di conserva
di albicocche, si può intramezzare la marmellata con altre conserve od
anche disporla a suoli con le stesse fette di pane.

Si potrebbe anche incassarla nella pasta frolla.

702. Migliaccio di Romagna

    Se il maiale volasse
    Non ci saria danar che lo pagasse,

diceva un tale; e un altro: «Il maiale, colle sue carni e colle
manipolazioni a cui queste si prestano, vi fa sentire tanti sapori
diversi quanti giorni sono nell'anno». Al lettore il decidere quale
dei due sproloqui sia il più esatto: a me basta darvi un cenno delle
così dette _nozze del maiale_, perchè anche questo immondo animale fa
ridere, ma solo, come l'avaro, il giorno della sua morte.

In Romagna le famiglie benestanti e i contadini lo macellano in casa,
circostanza in cui si sciala più dell'usato e i ragazzi fanno baldoria.
Questa è anche l'occasione opportuna per ricordarsi agli amici, a'
parenti, alle persone colle quali si abbia qualche dovere da compiere,
imperocchè ad uno, per esempio, si mandano tre o quattro braciuole
della lombata, ad un altro un'ala di fegato, ad un terzo un piatto
di buon migliaccio; e la famiglia che queste cose riceve, si rammenta
di fare, alla sua volta, altrettanto. «È pane da rendere e farina da
imprestare», direte voi; ma frattanto son usi che servono a tener deste
le conoscenze e le amicizie fra le famiglie.

Dopo tale preambolo, venendo a nocco, ecco la ricetta del migliaccio
di Romagna il quale, per la sua nobiltà, non degnerebbe di riconoscere
neppur per prossimo quello di farina dolce che girondola per le strade
di Firenze:

  Latte, decilitri 7.
  Sangue di maiale disfatto, grammi 330.
  Sapa, oppure miele sopraffine, grammi 200.
  Mandorle dolci sbucciate, grammi 100.
  Zucchero, grammi 100.
  Pangrattato finissimo, grammi 80.
  Candito, grammi 50.
  Burro, grammi 50.
  Spezie fini, due cucchiaini.
  Cioccolata, grammi 100.
  Noce moscata, un cucchiaino.
  Una striscia di scorza di limone.

Pestate in un mortaio le mandorle insieme col candito, che avrete prima
tagliato a pezzetti, bagnatele di tanto in tanto con qualche cucchiaino
di latte e passatele per istaccio. Ponete il latte al fuoco con la
buccia di limone, che poi va levata, e fatelo bollire per dieci minuti;
uniteci la cioccolata grattata, e quando questa sarà sciolta, levatelo
dal fuoco e lasciatelo freddare un poco. Poi versate nello stesso vaso
il sangue, già passato per istaccio, e tutti gli altri ingredienti
serbando per ultimo il pangrattato, del quale, se fosse troppo, si può
lasciare addietro una parte.

Mettete il composto a cuocere a bagno-marla e rimuovetelo spesso
col mestolo onde non si attacchi al vaso. La cottura e il grado di
densità che fa d'uopo, si conoscono dal mestolo che, lasciato in mezzo
al composto, deve rimanere ritto. Se ciò non avviene, aggiungete il
resto del pangrattato, supposto non l'abbiate versato tutto. Pel resto
regolatevi come alla Torta di ricotta N. 639, cioè versatelo in una
teglia foderata di Pasta matta N. 153 e, quando sarà ben diaccio,
tagliatelo a mandorle. Cuocete poco la pasta matta per poterla tagliar
facilmente e non lasciate risecchire il migliaccio al fuoco, ma
levatelo quando si estrae pulito un fuscello di granata immersovi.

Se vi servite del miele invece della sapa, assaggiate avanti di
aggiungere lo zucchero onde non riesca troppo dolce, e notate che uno
de' pregi di questo piatto è che sia mantecato, cioè di composizione
ben fine.

Il timore di non essere inteso da tutti, nella descrizione di queste
pietanze, mi fa scendere spesso a troppo minuti particolari, che
risparmierei volentieri.

Nonostante pare che ciò non basti perchè una cuoca di un paese di
Romagna mi scrisse: «Ho fatto ai miei padroni il migliaccio che sta
stampato nel suo pregiatissimo Manuale di cucina; è piaciuto assai,
solo che le mandorle col candito non ho saputo come farle passare per
lo staccio: avrebbe la bontà d'indicarmelo?».

Grato alla domanda io le risposi: «Non so se sappiate che si trovano,
per uso di cucina, degli stacci appositi di crine, forti e radi, e di
fil di ferro finissimo. Con questi, un buon mortaio e _olio di schiena_
si possono passare anche le cose più difficili».

703. Soufflet di cioccolata

  Zucchero, grammi 120.
  Farina di patate, grammi 80.
  Cioccolata, grammi 80.
  Burro, grammi 30.
  Latte, decilitri 4.
  Uova, N. 3.
  Rhum, una cucchiaiata.

Mettete il burro al fuoco e quando è sciolto versate la cioccolata
grattata; liquefatta che sia anche questa, versate la farina di patate
e poi il latte caldo a poco per volta e, rimestando sempre con forza,
aggiungete lo zucchero. Immedesimato che sia il composto e cotta la
farina lasciatelo diacciare. Per ultimo aggiungete il rum e le uova,
prima i rossi, poi le chiare montate; e se queste fossero più di tre,
il dolce verrebbe anche meglio.

Ungete di burro un vassoio che regga al fuoco, versateci il composto,
ponetelo nel forno da campagna o semplicemente sopra un fornello tra
due fuochi, e quando sarà rigonfiato servitelo caldo.

È una dose sufficiente per sei persone.

704. Soufflet di Luisetta

Provatelo che ne vale la pena, anzi vi dirò che sarà giudicato squisito.

  Latte, mezzo litro.
  Zucchero, grammi 80.
  Farina, grammi 70.
  Burro, grammi 50.
  Mandorle dolci, grammi 30.
  Uova, N. 3.
  Odore di zucchero vanigliato.

Sbucciate le mandorle, asciugatele e pestatele fini fini con una
cucchiaiata del detto zucchero.

Fate una _balsamella_ col burro, la farina e il latte versato caldo.
Prima di levarla dal fuoco aggiungete le mandorle, lo zucchero e
l'odore. Diaccia che sia uniteci le uova, prima i rossi e poi le chiare
montate. Ungete col burro un vassoio che regga al fuoco, versateci il
composto e terminate di cuocerlo al forno da campagna.

Potrà bastare per cinque o sei persone.

705. Soufflet di farina di patate

  Zucchero, grammi 100.
  Farina di patate, grammi 80.
  Latte, mezzo litro.
  Uova, N. 3 e due o tre chiare.
  Odore di vainiglia o di scorza di limone.

Ponete lo zucchero e la farina in una cazzaruola e versateci il latte
diaccio a poco per volta, mescolando. Mettete il composto al fuoco
affinchè assodi, girando il mestolo, senza curarvi di farlo bollire.
Aggiungete la vainiglia, o la scorza di limone, e quando sarà tiepido
mescolateci i tre rossi delle uova, poi montate le chiare ed unitecele
bel bello.

Versatelo in un vassoio di metallo e collocato sopra il fornello,
copritelo col coperchio del forno da campagna fra due fuochi e
aspettate che gonfi e ròsoli leggermente. Allora spolverizzatelo di
zucchero a velo e mandatelo subito in tavola che sarà lodato per la sua
delicatezza e, se ne resta, sentirete che è buono anche diaccio.

Questa dose potrà bastare per cinque persone.

706. Soufflet di riso

  Riso, grammi 100.
  Zucchero, grammi 80.
  Latte, decilitri 6.
  Uova, N. 3.
  Un pezzetto di burro.
  Rhum, una cucchiaiata.
  Odore di vainiglia.

Fate bollire il riso nel latte, ma se non lo cuocete moltissimo non
farete niente di buono. A mezza cottura versate il burro e lo zucchero,
compreso quello vanigliato per l'odore, e dopo cotto, e diaccio che
sia, mescolategli dentro i rossi, il rhum e le chiare montate.

Pel resto regolatevi come pel _soufflet_ di farina di patate.

È una dose che potrà bastare per quattro persone.

707. Soufflet di castagne

  Marroni dei più grossi, grammi 150
  Zucchero, grammi 90.
  Burro, grammi 40.
  Uova, N. 5.
  Latte, decilitri 2.
  Maraschino, cucchiaiate 2.
  Odore di vainiglia.

Fate bollire i marroni nell'acqua per soli cinque minuti, chè tanti
bastano per sgusciarli caldi e per levar loro la pellicola interna.
Dopo metteteli a cuocere nel detto latte e passateli, indi dosateli
collo zucchero, il burro sciolto, il maraschino e la vainiglia. Per
ultimo aggiungete le uova, prima i rossi, poi le chiare ben montate.

Ungete col burro un vassoio che regga al fuoco, versateci il
composto, cuocetelo al forno da campagna e prima di mandarlo in tavola
spolverizzatelo di zucchero a velo.

Basterà per cinque persone.

708. Albicocche in composta

  Albicocche poco mature, grammi 600.
  Zucchero in polvere, grammi 100.
  Acqua, un bicchiere.

Fate un'incisione nelle albicocche per estrarne il nocciolo, in modo
che non si guastino, e mettetele al fuoco coll'acqua suddetta. Quando
questa comincia a bollire, versate lo zucchero e scuotendo di tratto in
tratto la cazzaruola lasciatele cuocere. Divenute morbide e alquanto
grinzose, levatele una per una con un cucchiaio e ponetele in una
compostiera; scolate l'umido che hanno portato seco dalla cazzaruola
e lasciate restringere al fuoco l'acqua rimastavi, che verserete
nella compostiera sopra le albicocche, quando sarà condensata come un
siroppo. Servitele diacce.

709. Pere in composta I

  Pere, grammi 600.
  Zucchero fine in polvere, grammi 120.
  Acqua, due bicchieri.
  Mezzo limone.

Se sono perine lasciatele intere col loro gambo; se sono grosse
tagliatele a spicchi: sì le une che le altre via via che le sbucciate
gettatele nell'acqua suddetta in cui avrete spremuto il mezzo limone.
Questo serve per conservare la bianchezza al frutto. Fatele bollire
nella stessa acqua passata dal colino, versate lo zucchero quando entra
in bollore e pel resto regolatevi come per le albicocche. Servitele
diacce.

710. Pere in composta II

Questo secondo modo di preparare le pere in composta è, per il
resultato, poco dissimile alla ricetta del numero precedente, ma sono
fatte con più accuratezza.

  Perine poco mature, grammi 600.
  Zucchero, grammi 120.
  Acqua, due bicchieri.
  Mezzo limone.

Spremete il limone nell'acqua e lasciatela da parte.

Mettete le pere al fuoco coperte d'acqua e fatele bollir per quattro o
cinque minuti; poi gettatele nell'acqua fresca, sbucciatele, tagliate
loro la metà del gambo e via via gettatele nell'acqua preparata col
limone. Ciò fatto prendete la stessa acqua, passatela dal colino,
mettetela al fuoco e quando entra in bollore versate lo zucchero e
fatela bollire alquanto. Poi gettatevi le pere per cuocerle, ma in
modo che non si disfacciano. Levatele asciutte, mettetele in una
compostiera, fate restringere il siroppo e versatelo sulle pere,
facendolo passare un'altra volta dal colino.

Se sono pere molto grosse, tagliatele a spicchi dopo che avranno subito
la prima bollitura. Sono pur anche buone cotte, come si usa comunemente
nelle famiglie, col vino rosso, lo zucchero e un pezzetto di cannella
intera. Servitele diacce.

711. Composta di cotogne

Sbucciate le mele cotogne e tagliatele a spicchi non tanto grossi ai
quali leverete quella parte di mezzo che faceva parte del torsolo.
Dato che siano grammi 500, mettetele al fuoco con un bicchiere e mezzo
d'acqua e quando avranno bollito a cazzaruola coperta per un quarto
d'ora, versate nella medesima grammi 180 di zucchero fine. Appena cotte
levatele asciutte e ponetele nel vaso che vorrete mandare in tavola;
fate restringere il succo che resta per ridurlo a siroppo, quindi
versatelo sopra alle cotogne e servitele diacce.

712. Riso in composta

Se non vi pare che a questo dolce sia proprio il nome di _riso in
composta_ chiamatelo, se più vi piace, _composta nel riso_.

  Latte, decilitri 7.
  Riso, grammi 100.
  Zucchero, grammi 50.
  Burro, grammi 20.
  Sale, una presa.
  Odore di scorza di limone.

Cuocete il riso in sei decilitri di latte e a mezza cottura versate nel
medesimo gl'ingredienti suddetti. Rimuovetelo spesso col mestolo perchè
si attacca facilmente e quando si sarà ristretto levatelo dal fuoco ed
aggiungete il decilitro di latte lasciato addietro. Prendete uno stampo
liscio col buco in mezzo, nel quale il composto venga alto due dita
almeno, e versategli in fondo e attorno grammi 50 di zucchero sciolto
al fuoco, ove gli farete prendere il colore marrone chiaro. Versate
il riso in questo stampo e rimettetelo al fuoco a bagno-maria che così
assoda ancora e scioglie lo zucchero del fondo. Per sformarlo aspettate
che sia diaccio.

Ora bisogna riempire il vuoto che è in mezzo al riso con una composta
che può essere di qualunque frutta; ma supponiamo di mele o prugne
secche.

Se di mele, preferite le mele rose che sono dure e odorose. Basteranno
grammi 200 in natura. Sbucciatele, tagliatele a spicchiettini,
togliendo via la parte del torsolo, e gettatele via via nell'acqua
fresca ove sia stato spremuto del limone, per mantenerle bianche.
Mettete queste mele in una cazzaruola con tant'acqua che le ricopra
appena e quando hanno avviato a bollire versate nelle medesime grammi
70 di zucchero e una cucchiaiata di kirsch. Cotte che sieno levatele
asciutte e ristringete il liquido rimasto per ridurlo a siroppo nel
quale verserete, quando sarà diaccio, un'altra cucchiaiata di kirsch
per unirlo alle mele e per riempire con questo il buco del dolce quando
lo mandate in tavola.

Se vi servite delle prugne, bastano gr. 120 e gr. 60 di zucchero; ma
prima di metterle a bollire tenetele in molle nell'acqua per cinque
o sei ore. Pel resto regolatevi come nella cottura delle mele, non
dimenticando il kirsch.

Se il dolce dovesse servire per dieci o dodici persone raddoppiate la
dose. Si serve diaccio.

713. Pasticcio a sorpresa

  Latte, un litro.
  Farina di riso, grammi 200.
  Zucchero, grammi 120.
  Burro, grammi 20.
  Uova, N. 6.
  Sale, una presa.
  Odore di vainiglia.

Prendete una cazzaruola e nella medesima a poco per volta versate
le uova, lo zucchero, la farina e il latte mescolando via via onde
non si formino bozzoli: ma del latte lasciatene addietro alquanto
per aggiungerlo dopo, se occorre. Mettete la cazzaruola al fuoco e,
girando il mestolo continuamente come nella crema, cuocete il composto
aggiungendovi, prima di levarlo, il burro, la vainiglia e il sale.
Lasciatelo diacciare, e poi versatelo in un piatto di metallo o in un
vassoio di terra che regga al fuoco, disposto in modo che faccia la
colma.

Copritelo colla pasta frolla N. 589, ricetta B o ricetta C, fategli
qualche lavoro per bellezza, doratelo col rosso d'uovo, cuocetelo al
forno e servitelo caldo, spolverizzato di zucchero a velo.

714. Gelatina di arancio in gelo

  Zucchero, grammi 150.
  Colla di pesce, grammi 20.
  Acqua, decilitri 4.
  Alkermes, quattro cucchiaiate.
  Rhum, due cucchiaiate.
  Un arancio dolce grosso.
  Un limone.

Mettete la colla in molle e cambiando una volta l'acqua, lasciatevela
per un'ora o due.

Fate bollire lo zucchero nella metà dell'acqua suddetta per dieci
minuti e passatelo per un pannolino.

Spremete in questo siroppo l'arancio e il limone, passandone il sugo
dallo stesso pannolino.

Levate la colla già rinvenuta e fate che alzi il bollore nei due
decilitri dell'acqua rimasta e versate anche questa nel detto siroppo.
Aggiungete al medesimo l'alkermes e il rum, mescolate ogni cosa e
quando comincia a freddare versatelo nello stampo tenuto nel ghiaccio
d'estate e nell'acqua fredda d'inverno.

Gli stampi di questa sorte di dolci sono di rame tutti lavorati
a guglie, alcuni col buco in mezzo, altri senza, onde ottenere un
bell'effetto in tavola. Per isformarla bene ungete leggermente, prima
di versare il composto, lo stampo con olio ed immergetelo poi per un
momento nell'acqua calda o strofinatelo con un cencio bollente.

La colla di pesce non è nociva; ma ha l'inconveniente di riuscire
alquanto pesante allo stomaco.

715. Gelatina di fragole in gelo

  Fragole molto rosse e ben mature, grammi 300.
  Zucchero, grammi 200.
  Colla di pesce, grammi 20.
  Acqua, decilitri 3.
  Rhum, tre cucchiaiate.
  L'agro di un limone.

Strizzate le fragole in un pannolino per estrarne tutto il sugo. Fate
bollire lo zucchero per dieci minuti in due decilitri della detta acqua
e questo siroppo unitelo al sugo delle fragole; aggiungete il limone
e tornate a passare il tutto da un pannolino fitto. Alla colla di
pesce, dopo averla tenuta in molle come quella del numero precedente,
fate spiccare il bollore nel rimanente decilitro d'acqua e versatela
così bollente nel predetto miscuglio; aggiungete per ultimo il rum,
mescolate e versate il composto nello stampo per metterlo in gelo.

Questa gelatina sarà molto gradita dalle signore.

716. Gelatina di marasche o di visciole in gelo

  Ciliege marasche o visciole, grammi 400.
  Zucchero, grammi 200.
  Colla di pesce, grammi 20.
  Acqua, decilitri 3.
  Rhum, tre cucchiaiate.
  Un pezzetto di cannella.

Levate il gambo alle ciliege e disfatele colle mani unendovi qualche
nocciolo pestato. Lasciatele così qualche ora e poi passatene il sugo
da un pannolino, strizzando bene; tenetelo ancora in riposo e poi
ripassatelo più volte, magari per carta o per cotone, onde rimanga
chiaro. Fate bollir lo zucchero per dieci minuti in due decilitri della
detta acqua con la cannella dentro, passate anche questo dal pannolino
e mescolatelo al sugo delle ciliege. Aggiungete la colla sciolta nel
rimanente decilitro di acqua e per ultimo il rum, regolandovi come per
le precedenti gelatine.

717. Gelatina di ribes in gelo

  Ribes, grammi 300.
  Zucchero, grammi 130.
  Colla di pesce, grammi 20.
  Acqua, decilitri 2.
  Marsala, quattro cucchiaiate.
  Odore di vainiglia.

Regolatevi in tutto come nella gelatina di marasche del numero
precedente.

Ordinariamente l'odore di vainiglia si dà alle vivande collo zucchero
vanigliato; ma in questo e consimili casi meglio è servirsi del
baccello naturale di quella pianta, facendone bollire un pezzetto
insieme collo zucchero nell'acqua. A vostra norma, se comprate qualcuno
di questi baccelli osservate che sieno grassi, cioè non risecchiti, e
conservateli ben chiusi framezzo a zucchero biondo a cui comunicheranno
il profumo e servirà anch'esso ad aromatizzar qualche piatto.

Questa pianta della famiglia delle orchidee, la quale si arrampica
come l'ellera, è originaria delle foreste intertropicali di America.
Il polline della vainiglia, essendo vischioso e non potendo perciò
esser trasportato dai venti, lo trasportano gl'insetti; la qual cosa,
essendo stata conosciuta dall'uomo soltanto nella prima metà del secolo
passato, eseguisce egli stesso l'operazione e feconda le piante che si
coltivano ne' tepidari; esse avanti il 1837, anno in cui si ottennero i
primi frutti nel Belgio, erano infruttifere.

718. Gelatina di lampone in gelo

Se avete del siroppo di lampone N. 723 potete fare, all'occorrenza,
una buona gelatina da servire per dolce in un pranzo. Sciogliete grammi
20 di colla di pesce al fuoco in tre decilitri d'acqua e mescolate in
essa:

  Siroppo, decilitri 2.
  Marsala, decilitri 1.
  Rhum, una cucchiaiata.

Zucchero non occorre o, se mai, pochissimo, essendo molto dolce il
siroppo. Pel resto regolatevi come nelle antecedenti gelatine. Se
invece del siroppo la fate col lampone in natura servitevi delle dosi
della gelatina di fragole N. 715, e tenete la stessa regola.

719. Un uovo per un bambino

Non sapete come quietare un bambino che piange perchè vorrebbe qualche
leccornia per colazione? Se avete un uovo fresco sbattetene bene il
torlo in una tazza in forma di ciotola con due o tre cucchiaini di
zucchero in polvere, poi montate soda la chiara ed unitela mescolando
in modo che non ismonti. Mettete la tazza avanti al bambino con fettine
di pane da intingere, colle quali si farà i baffi gialli e lo vedrete
contentissimo.

E magari i pasti dei bambini fossero tutti innocui come questo, chè
per certo ci sarebbero allora meno isterici e convulsionari nel mondo!
Voglio dire degli alimenti che urtano i nervi, come il caffè, il the,
il vino, e di altri prodotti, fra cui il tabacco, i quali, per solito,
più presto che non converrebbe, entrano a far parte nel regime della
vita domestica.

720. Budino di pane e cioccolata

È un budino da famiglia; non vi aspettate quindi di sentire cosa
squisita.

  Pane comune fine, grammi 100.
  Zucchero, grammi 70.
  Cioccolata, grammi 40.
  Burro, grammi 20.
  Latte, decilitri 4.
  Uova, N. 3.

Versate il latte bollente sopra il pane tagliato a fette sottili. Dopo
due ore circa d'infusione passatelo dallo staccio per renderlo tutto
unito; poi mettetelo al fuoco collo zucchero, il burro e la cioccolata
grattata. Rimestate il composto spesso, fatelo bollire alquanto e
lasciatelo diacciare. Aggiungete allora le uova, mettendo prima i rossi
e quindi le chiare montate; cuocetelo a bagnomaria in uno stampo liscio
unto col burro e servitelo freddo. Per dargli più bell'aspetto non
sarebbe male di coprirlo, dopo sformato, con una crema.

Questa dose potrà bastare per cinque persone.

721. Mele all'inglese

Questo piatto potreste anche chiamarlo _pasticcio di mele_, chè il nome
non sarebbe improprio.

Prendete mele rose o di altra qualità duràcine, levate loro il torsolo
con un cannello di latta, sbucciatele e tagliatele a fette rotonde e
sottili. Poi mettetele al fuoco con l'acqua sufficiente a cuocerle e
un pezzetto di cannella. Quando saranno a mezza cottura versate tanto
zucchero da renderle dolci e un poco di candito a pezzettini.

Prendete un piatto di rame od un vassoio di porcellana che regga al
fuoco, versatele nel medesimo, copritele con pasta frolla, mettetele in
forno o nel forno da campagna, e servitele calde per dolce.

722. Zabaione

  Rossi d'uovo, N. 3.
  Zucchero in polvere, grammi 30.
  Vino di Cipro, di Marsala, o di Madera,
    decilitri 1-1/2 pari a nove cucchiaiate circa.

Doppia dose potrà bastare per otto persone. Se lo desiderate più
spiritoso aggiungete una cucchiaiata di rum; anche un cucchiaino di
cannella in polvere non ci sta male.

Lavorate prima con un mestolo i rossi d'uovo collo zucchero finchè
sieno divenuti quasi bianchi, aggiungete il liquido, mescolate,
ponetelo sopra un fuoco ardente frullandolo continuamente e guardandovi
dal farlo bollire perchè impazzirebbe; levatelo appena comincia ad
alzare.

Meglio, io credo, sia il servirsi della cioccolatiera.


SIROPPI

I siroppi di frutta acidule, sciolti nell'acqua fresca o gelata, sono
bibite piacevoli e refrigeranti, molto opportune negli estivi ardori;
ma è bene farne uso dopo compiuta la digestione perchè, essendo
alquanto pesanti allo stomaco pel molto zucchero che contengono,
facilmente la disturbano.

723. Siroppo di lampone

La delicata fragranza di questo frutto (il _framboise_ dei Francesi) lo
costituisce il re dei siroppi. Dopo avere disfatto bene il frutto colle
mani, si opera nella stessa guisa del N. 725 colle stesse proporzioni
di zucchero e d'acido citrico; se non che, contenendo questo frutto
meno glutine del ribes, il periodo della fermentazione sarà più breve.
Se poi mi domandaste perchè questi siroppi richiedono tanto zucchero,
risponderei che ciò è necessario per la loro conservazione; e che per
correggere il soverchio dolciume, si è ricorso all'acido citrico.

724. Acetosa di lampone

Questa acetosa si forma sostituendo all'acido citrico aceto di vino
d'ottima qualità, che va versato nel siroppo di lampone quando si
leva dal fuoco. La dose dell'aceto regolatela coll'assaggio, ponendone
cioè, poco da prima ed assaggiando il siroppo in due dita d'acqua per
aumentarne la dose al bisogno. Questa bibita riescirà più rinfrescante
delle altre ed ugualmente piacevole.

725. Siroppo di ribes

Questo frutto, contenendo in sè molto glutine, richiede una lunga
fermentazione; tantochè se sciogliete dello zucchero nel succo del
ribes appena spremuto e lo mettete al fuoco, otterrete non uno siroppo,
ma una gelatina.

Disfate il ribes ne' suoi grappolini come fareste ammostando l'uva e
lasciatelo in luogo fresco entro un vaso di terra o di legno. Quando
avrà cominciato a fermentare (il che può avvenire anche dopo tre o
quattro giorni) affondatene il cappello e rimestatelo con un mestolo
due volte al giorno, continuando questa operazione finchè avrà cessato
di alzare. Poi passatelo per canovaccio a poco per volta, strizzandolo
bene colle mani, se non avete uno strettoio, e passate il succo
spremuto da un filtro anche due o tre volte, e più se occorre, per
ottenere un liquido limpidissimo. Ponetelo quindi al fuoco e, quando
comincia ad entrare in bollore, versate lo zucchero e l'acido citrico
nelle seguenti proporzioni:

  Liquido, chilogrammi 3.
  Zucchero in polvere bianchissimo, chilogrammi 4.
  Acido citrico, grammi 30.

Girate continuamente il mestolo onde lo zucchero non si attacchi,
fatelo bollir forte per due o tre minuti, assaggiatelo per aggiungere
altro acido citrico, se occorre, e quando è diaccio imbottigliatelo e
conservatelo in cantina.

Vi avverto che il bello di questi siroppi, è la limpidezza e per
ottenerla è bene abbondare nella fermentazione.

726. Siroppo di cedro

  Limoni di giardino, N. 3.
  Zucchero bianco fine, grammi 600.
  Acqua, un bicchiere da tavola che corrisponde
    a decilitri 3 circa.

Levate dai limoni, senza strizzarla, la polpa interna nettandola bene
dalle pellicole e dai semi.

Mettete l'acqua al fuoco colla buccia di uno dei detti limoni tagliata
a nastro e sottilmente col temperino e quando comincia a bollire
versate lo zucchero. Aspettate che dia qualche bollore, poi levate la
buccia e versate la polpa dei limoni. Fate bollire finchè il siroppo
siasi ristretto e cotto al punto, il che si conosce dalla perla che fa
bollendo e dal colore di vino bianco che acquista.

Conservatelo in vaso possibilmente di vetro, per prenderlo a
cucchiaiate e scioglierlo nell'acqua fresca: si ottiene cosi una bibita
eccellente e rinfrescante la quale resto meravigliato che manchi fra le
bibite dei caffè, in diverse province d'Italia.

727. Marena

Prendete ciliege marasche vere, le quali, benchè mature, devono
essere molto agre. Levatene i gambi e disfatele come l'uva quando
si pigia per fare il vino; poi mettete da parte una manciata di
noccioli per l'uso che vi dirò in appresso e riponete le ciliege con
un bel pezzo di cannella intera in luogo fresco, entro a un vaso di
terra per aspettarne la fermentazione, la quale deve durare almeno
quarantott'ore; ma dal momento che le ciliege hanno cominciato ad
alzare, affondatele e mescolatele di quando in quando. Ora occorrerebbe
uno strettoio per estrarne il sugo; ma, se manca, servitevi delle mani
strizzando le ciliege a poche per volta entro a un canovaccio rado.

Il bello di questi siroppi, come vi ho detto, è la limpidezza, e
però quando il sugo ha riposato decantate la parte chiara, e l'altra
che resta passatela più volte per filtro di lana. Ottenuto così il
liquido depurato, mettetelo al fuoco nelle seguenti proporzioni e col
rammentato pezzo di cannella.

  Sugo depurato, chilogrammi 6.
  Zucchero bianchissimo in polvere, chilogrammi 8.
  Acido citrico, grammi 50.

Per versare lo zucchero e l'acido citrico aspettate che il liquido sia
ben caldo e poi mescolate spesso onde lo zucchero non si depositi in
fondo e non prenda di bruciato. La bollitura dev'esser breve; quattro
o cinque minuti sono bastanti a incorporare lo zucchero nel liquido.
Una bollitura prolungata farebbe perdere l'aroma al frutto, mentre
che una insufficiente produrrebbe col tempo la deposizione dello
zucchero. Quando levate la marena dal fuoco, versatela in vaso di
terra e imbottigliatela diaccia. Tappate le bottiglie con sughero senza
catrame e conservatele in cantina dove tanto la marena che i siroppi si
manterranno inalterati anche per qualche anno.

Per ultimo v'indicherò l'uso dei noccioli su ricordati. Questi
asciugateli al sole, poi stiacciateli e levatene grammi 30 di mandorle,
le quali pesterete finissimo in un mortaio e mescolerete alle ciliege
prima della fermentazione. Col loro grato amarognolo queste mandorle
servono a dar più grazia al siroppo.

728. Marena da trastullarsi

La marena più signorile è quella sopra descritta, ma se la desiderate
da bere e da mangiare, come usa in alcuni paesi, mescolate in quella
precedentemente descritta delle ciliege giulebbate nella proporzione
seguente.

  Ciliege marasche, chilogrammi 1,500.
  Zucchero finissimo in polvere, chilogrammi 2.

Levate i gambi alle ciliege e tenetele al sole per cinque o sei ore.
Poi mettetele al fuoco con un pezzetto di cannella e quando avranno
buttato una certa quantità di umido, versate in esse lo zucchero,
avvertendo di mescolare adagio per conservare le ciliege intere. Quando
saranno divenute grinzose ed avranno preso il color bruno levatele e
servitevene per l'uso indicato.

729. Orzata

  Mandorle dolci con 10 o 12 amare, grammi 200.
  Acqua, grammi 600.
  Zucchero bianco, fine, grammi 800.
  Acqua di fior d'arancio, due cucchiaiate.

Sbucciate le mandorle e pestatele nel mortaio, bagnandole ogni tanto
coll'acqua di fior d'arancio.

Allorchè saranno ridotte a pasta impalpabile, scioglietele con un terzo
della detta acqua e passatene il sugo da un canovaccio strizzandolo
bene. Rimettete nel mortaio la pasta asciutta rimasta nel canovaccio,
macinatela col pestello; poi scioglietela con un altro terzo dell'acqua
e passatene il sugo. Ripetete la stessa operazione per la terza volta,
mettete al fuoco tutto il liquido ottenuto, e quando sarà ben caldo
versate lo zucchero, rimestatelo e fatelo bollire per venti minuti
circa. Diaccio che sia, imbottigliatelo e conservatelo in luogo fresco.
Se fatta in questo modo, vedrete che l'orzata non fermenta e potrete
conservarla a lungo, ma però non quanto i siroppi di frutta. Oltre
a ciò viene di tale sostanza che pochissima, sciolta in un bicchier
d'acqua, basta per ottenere una bibita eccellente e rinfrescante. Fatta
coi semi di popone, viene anche più delicata.

730. Claret cup (bibita inglese)

Per questa bibita, che merita di esser descritta perchè piacevole e di
facile esecuzione, occorre vino rosso di ottima qualità. Può servire
tanto il bordò quanto il chianti, il sangiovese e simili.

  Vino, decilitri 5.
  Acqua, decilitri 5.
  Limoni, N. 5.
  Zucchero bianco, grammi 500.

Fate bollire lo zucchero nell'acqua cinque minuti. Tolto dal fuoco,
strizzate in questo siroppo i limoni e versateci il vino, poi passatelo
da un pannolino. Rimettetelo al fuoco per farlo bollire adagio 25
minuti e diaccio che sia imbottigliatelo. Servitevene allungato
coll'acqua e raffrescato col ghiaccio in estate. Dovendolo conservare a
lungo, tenetelo in cantina.

731. Sapa

La sapa, ch'altro non è se non un siroppo d'uva, può servire in cucina
a diversi usi poichè ha un gusto speciale che si addice in alcuni
piatti. È poi sempre gradita ai bambini che nell'inverno, con essa e
colla neve di fresco caduta, possono improvvisar dei sorbetti.

Ammostate dell'uva bianca, possibilmente di vigna, di buona qualità e
ben matura, e quando sarà in fermentazione da circa ventiquattr'ore,
estraetene il mosto e passatelo da un canovaccio. Mettete questo mosto
al fuoco e fatelo bollire per molte ore fino a consistenza di siroppo,
che conserverete in bottiglie.


CONSERVE

Le conserve e le gelatine di frutta fanno molto comodo nelle famiglie,
perchè entrano spesso nella composizione dei piatti dolci, sono gustate
dalle signore alla fine di una colazione e, spalmate sul pane, sono un
ottimo spuntino, nutriente e salubre, pei bambini.

732. Conserva di pomodoro senza sale

Se questo prezioso frutto della famiglia delle solanacee (_Solanum
Lycopersicum_), originario dell'America meridionale, fosse più raro,
costerebbe quanto e più dei tartufi. Il suo sugo si marita con tante
vivande e fa ad esse così ottima compagnia, che merita conto di
spendere qualche fatica per ottenerne una buona conserva. Molti sono i
metodi per farla ed ognuno dà la preferenza al suo: io vi descriverò
quello da me adottato e che seguo da molti anni perchè me ne trovo
bene.

Prendete pomodori di campo, perchè quelli d'orto sono più acquosi,
e preferite i piccoli ai grossi. Stiacciateli così all'ingrosso e
metteteli al fuoco di legna in una caldaia di rame non stagnata e non
abbiate paura perchè l'acido non attacca il rame se non quando è fuori
dal fuoco e perde il calore dell'ebollizione. Se non fosse così, io
avrei sentito i sintomi del veleno almeno un centinaio di volte. Quando
saranno cotti disfatti versateli in un sacco a spina ben fitto tenuto
sospeso e gettata che abbiano l'acqua passateli per istaccio onde
nettarli dai semi e dalle bucce strizzandoli bene.

Lavate con accuratezza la caldaia e rimetteteli al fuoco per
restringerli quanto basta, e per conoscere poi il punto preciso della
consistenza che deve avere la conserva (e qui sta la difficoltà)
versatene qualche goccia in un piatto e se vedrete che non iscorre e
non presenta sierosità acquosa all'intorno, vorrà dire che codesto è il
punto giusto della cottura. Allora imbottigliatela e anche qui avrete
un'altra prova della sua sufficiente densità, se la vedrete scendere
con difficoltà per l'imbuto.

Per avere una conserva con meno cottura, e quindi più liquida e
naturale, viene usato l'acido salicilico che nella proporzione di
grammi 3 ogni litri 2-1/3 di sugo, si dice innocuo, ma io finora mi ero
astenuto dal farne uso, sapendo che il Governo, per misura igienica, ne
aveva vietato lo smercio. Facendone uso quotidiano prudenza vorrebbe di
non usarlo.

Le bottiglie preferitele piccole per consumarle presto; ma possono star
manomesse anche 12 o 13 giorni senza che la conserva ne soffra. Io mi
servo di quelle bianche che vengono in commercio coll'acqua di Recoaro
e in mancanza di queste, di mezze bottiglie nere da birra. Turatele
con tappi di sughero messi a mano, ma che sigillino bene e legateli
con lo spago, avvertendo di lasciare un po' d'aria fra il tappo e il
liquido. Qui l'operazione sembrerebbe finita, ma c'è un'appendice la
quale benchè breve è pur necessaria. Collocate le dette bottiglie in
una caldaia framezzo a fieno, a cenci o ad altre cose simili, onde
stiano strette fra loro, e versate nella caldaia tanta acqua che arrivi
fino al collo delle bottiglie e fatele fuoco sotto. State osservando
che presto il tappo delle bottiglie darà cenno di alzare e di schizzar
via se non fosse legato e allora cessate il fuoco, chè l'operazione è
davvero finita. Levate le bottiglie quando l'acqua è diaccia o anche
prima, ripigiate con un dito i tappi smossi per rimetterli al posto
e conservate le bottiglie in cantina. Non hanno bisogno di essere
incatramate perchè se la conserva è fatta bene non fermenta; ma se
fermentasse e le bottiglie scoppiassero, dite pure che vi è rimasta
tropp'acqua per poca cottura.

Ho sentito dire che mettendo a riscaldare le bottiglie vuote entro a
una stufa e riempiendole quando sono ben calde non occorre far bollire
la conserva nelle bottiglie; ma questa prova io non l'ho fatta.

Vi raccomando molto la conserva di pomodoro fatta in questa maniera,
perchè vi sarà di gran vantaggio nella cucina; però meglio di questo
è il sistema detto _preparazione nel vuoto_, mediante il quale si
conservano freschi ed interi i pomodori in vasi di latta. A questa
piccola industria, che dava saggio di buona riuscita in Forlì, ove
erasi iniziata, auguravo prospera sorte; ma ohimè che nacque un guaio!
Il Fisco le saltò subito addosso con una tassa, e il povero industriale
mi disse che pensava di smettere.

733. Conserva dolce di pomodoro

Sembra dal titolo una conserva delle più strane, ma alla prova non
riesce men degna di molte altre.

    Ch'ogni erba si conosce per lo seme,

dice Dante, e però se in questa conserva non rimane qualche semino, che
ne faccia la spia, nessuno indovinerà di che sia composta.

  Pomodori, chilogrammi 1.
  Zucchero bianco, grammi 300.
  Il sugo di un limone.
  Odore di vainiglia e di scorza di limone.

I pomodori per quest'uso devono essere molto maturi, polputi e
possibilmente rotondi. Metteteli in molle nell'acqua ben calda per
poterli sbucciar facilmente, dopo sbucciati, tagliateli per metà e col
manico di un cucchiaino levate i semi. Sciogliete lo zucchero al fuoco
in due dita (di bicchiere) d'acqua, poi gettateci i pomodori, il sugo
del limone e un poco della sua buccia grattata. Durante la bollitura
a fuoco lento e a cazzaruola scoperta, andate rimestando alquanto, e
se apparisse qualche seme rimasto levatelo. Per ultimo datele l'odore
con zucchero vanigliato e levatela quando sarà giunta alla consistenza
delle conserve comuni.

In questa conserva è difficile precisare la quantità dello zucchero,
perchè dipende dalla più o meno acquosità dei pomodori. Fatene doppia
dose perchè scema di molto.

734. Conserva di albicocche

Se la conserva di susine è la peggiore di tutte, questa è invece una
delle più gentili e però incontra il gusto generale.

Prendete albicocche ben mature e di buona qualità, essendo un errore
il credere che con frutta scadente si possa ottenere lo stesso effetto;
levate loro il nocciolo, mettetele al fuoco senz'acqua e mentre bollono
disfatele col mestolo per ridurle a poltiglia. Quando avranno bollito
mezz'ora circa, passatele dallo staccio onde nettarle dalle bucce
e dai filamenti; poi rimettetele al fuoco con zucchero bianco fine
e in polvere nella proporzione di otto decimi e cioè grammi 800 di
zucchero per ogni chilogrammo di albicocche passate. Rimovetele spesso
col mestolo fino alla consistenza di conserva, la quale si conosce
versandone di quando in quando una cucchiaiatina in un piatto, sul
quale dovrà scorrere lentamente. Versatela calda nei vasi e quando
sarà diaccia copritela con la carta oliata dei salumai aderente alla
conserva, e turate la bocca del vaso con carta grossa legata con lo
spago all'intorno.

La conserva di pesche si fa nella stessa maniera con pesche burrone ben
mature.

735. Conserva di susine

Benchè la conserva di susine sia una delle meno apprezzate, pure,
vedendo che molti l'usano, non sarà male indicarvi come si può fare.

Qualunque varietà può essere al caso, ma sono da preferirsi susine
claudie mature. Levate alle medesime il nocciolo e dopo pochi minuti di
bollitura passatele dallo staccio e rimettetele al fuoco con zucchero
bianco in polvere nella proporzione di grammi 60 di zucchero per ogni
100 grammi di susine in natura, cioè come vengono dalla pianta.

Se dopo un certo tempo le conserve vi fanno la muffa, sarà indizio
certo di poca cottura; allora riparate con rimetterle al fuoco. Io le
invecchio talvolta fino a 4 o 5 anni senza che perdano, o ben poco, di
perfezione.

736. Conserva di more

Questa conserva ha la rinomanza di calmare il dolor di gola ed è
piacevole a mangiarsi.

  More, chilogrammi 1.
  Zucchero bianco, grammi 200.

Le more disfatele con le mani e mettetele a bollire per circa dieci
minuti. Poi passatele dallo staccio e rimettetele al fuoco col detto
zucchero per ridurle a consistenza delle conserve di frutta.

737. Conserve di ribes e lampone

Per la conserva di ribes avete la ricetta della Gelatina di ribes
N. 739 e questa basta. Per la conserva di lampone mettetelo al fuoco
così naturale senza fermentazione e quando avrà bollito una ventina
di minuti passatelo dallo staccio, pesatelo così netto dai semi e
rimettetelo al fuoco con altrettanto zucchero bianco in polvere,
facendolo bollire fino a cottura di conserva che conoscerete con le
norme già indicatevi.

La conserva di lampone, messa in poca quantità, a me sembra che si
presti più d'ogni altra per ripieno ai pasticcini di pasta sfoglia.

738. Gelatina di cotogne

Prendete cotogne di buccia gialla, che sono più mature delle verdi,
tagliatele a fette grosse mezzo dito, escludendo il torsolo. Ponetele
al fuoco coperte d'acqua e, senza toccarle mai col mestolo, fatele
bollire coperte finchè non sieno ben cotte. Versatele allora in
uno staccio fitto fitto sopra una catinella per raccogliere tutta
l'acqua senza strizzarle. Pesate cotest'acqua e rimettetela al fuoco
con altrettanto zucchero bianco fine e fatela bollire a cazzaruola
scoperta, nettandola dalla schiuma, fino al condensamento, il che si
conosce dalla piccola perla che comincia a fare lo zucchero, oppure se,
versatane qualche goccia su di un piatto, non iscorra di troppo.

Con le cotogne rimaste potete fare una conserva come quella del N.
742, cioè con altrettanto zucchero quanto saranno di peso dopo averle
passate; ma vi prevengo che riesce poco saporita e poco odorosa.

Le gelatine di frutta stanno bene nei vasetti di vetro ove apparisce
meglio il loro colore; come questa, per esempio, che prende un bel
colore granato.

739. Gelatina di ribes

Come si disse parlando del siroppo di ribes al N. 725 questo frutto
contenendo molto glutine, se ne spremete il sugo da un canovaccio e lo
mettete al fuoco senza farlo fermentare con 80 parti di zucchero bianco
fine per ogni 100 di sugo, ne otterrete, senza troppo farlo bollire, la
condensazione in forma di gelatina, la quale, conservata in vasi come
le conserve, si presta a guarnir piatti dolci ed è nutrimento leggiero
e sano per i convalescenti.

740. Conserva di azzeruole

Le azzeruole, che in alcuni paesi chiamansi _pomi reali_, sono frutta
che maturano verso la fine di settembre; ve ne sono delle rosse e delle
bianche. Per la conserva preferite le bianche e scegliete le più grosse
e le più mature, cioè quelle che hanno perduto il colore verdastro.

  Azzeruole, chilogrammi 1.
  Zucchero bianco, grammi 800.
  Acqua, decilitri 7.

Gettate le azzeruole nell'acqua bollente col loro gambo attaccato,
fatele bollire per dieci minuti e, ancora calde, con la punta di un
temperino levate loro i noccioli dalla parte del fiore e se qualcuna
si sforma rassettatela con le dita e sbucciatele senza levare il gambo.
Sciogliete lo zucchero nei 7 decilitri di acqua, che può servire anche
quella dove hanno bollito, versateci le azzeruole e quando il siroppo,
preso col mestolo, comincia a dar cenno di cadere a goccie levatele col
loro liquido e conservatele in vasi. Restano come candite e sono molto
buone.

741. Conserva soda di cotogne

Le mamme provvide dovrebbero far buon conto delle conserve di frutta
non foss'altro per appagar qualche volta la golosità dei loro bambini,
spalmandole sopra fette di pane.

Alcuni suggeriscono di mettere le cotogne al fuoco colla buccia onde
conservino più fragranza; ma non mi sembra cosa necessaria perchè
dell'odore questo frutto ne dà ad esuberanza e poi ci si risparmia
l'incomodo di passarle.

  Mele cotogne, nette dalla buccia e dal torsolo, grammi 800.
  Zucchero bianco fine, grammi 500.

Sciogliete lo zucchero al fuoco con mezzo bicchiere di acqua, fatelo
bollire un poco e lasciatelo da parte.

Tagliate le mele cotogne a sottilissime fette e mettetele al fuoco con
un bicchiere d'acqua in una cazzaruola di rame. Tenetele coperte, ma
rimestatele spesso cercando di tritarle e schiacciarle col mestolo.
Quando saranno divenute tenere per cottura, versateci il già preparato
siroppo di zucchero, mescolate spesso e lasciate bollire a cazzaruola
scoperta finchè la conserva sia fatta, il che si conosce quando
comincia a cadere a stracci presa su col mestolo.

742. Conserva liquida di cotogne

Fatta nella seguente maniera si può conservar liquida per distenderla
sul pane.

Tagliate le cotogne a spicchi, levate la parte dura del torsolo,
lasciate loro la buccia e dopo averle pesate mettetele al fuoco coperte
d'acqua.

Quando saranno ben cotte passatele e rimettetele al fuoco con l'acqua
ove hanno bollito e tanto zucchero bianco in polvere quanto era il loro
peso da crude, aspettando di versarlo quando sono in bollore. Rimestate
spesso e allorchè (versatane qualche gocciola in un piatto) non la
vedrete scorrer troppo, levatela.

743. Conserva di aranci

  Aranci, N. 12.
  Un limone di giardino.
  Zucchero bianco fine, quanto è il peso degli aranci.
  Acqua, metà del peso degli aranci.
  Rhum genuino, quattro cucchiaiate.

Con le punte di una forchetta bucate tutta la scorza degli aranci, poi
teneteli in molle per tre giorni cambiando l'acqua sera e mattina.
Il quarto giorno tagliateli a metà ed ogni metà a filetti grossi
mezzo centimetro circa, gettandone via i semi. Pesateli e solo allora
regolatevi per lo zucchero e per l'acqua nelle proporzioni indicate.
Metteteli al fuoco da prima colla sola acqua e dopo dieci minuti di
bollitura aggiungete il limone tagliato come gli aranci. Subito dopo
versate lo zucchero e rimestate continuamente finchè il liquido non
avrà ripreso il forte bollore, perchè altrimenti lo zucchero precipita
al fondo e potrebbe attaccarsi alla cazzaruola.

Per cogliere il punto della cottura, versatene a quando a quando
qualche goccia su di un piatto, soffiateci sopra e se stenta a scorrere
levatela subito. Aspettate che sia tiepida per aggiungere il rum,
e versatela nei vasi per custodirla come tutte le altre conserve di
frutta, avvertendovi che questa ha il merito di possedere una virtù
stomatica. Del limone si può fare anche a meno.

744. Conserva di aranci forti

Vediamo se mi riesce di appagare anche coloro che desiderano sapere
come regolarsi se si trattasse di conserva di aranci forti, i quali
sanno tanto di amaro.

Fate bollire gli aranci forti nell'acqua finchè si lascino passar
facilmente da parte a parte con uno stecco. Tolti dall'acqua bollente
gettateli nella fredda e teneteceli per due giorni, cambiando spesso
l'acqua. Tagliateli poi come i precedenti, nettandoli dai semi e da
quei filamenti bianchi che si trovano nell'interno. Dopo pesateli e
metteteli al fuoco senz'acqua con grammi 150 di zucchero bianco fine
per ogni 100 grammi di frutto. Fate bollire adagio e state attenti
che il siroppo non si condensi troppo, chè altrimenti gli aranci
induriscono.

745. Conserva di rose

La rosa, questa regina dei fiori, che in Oriente ha la sua splendida
reggia, fra i molti suoi pregi non sapevo che avesse pur quello
singolare di trasformarsi in una buona e profumata conserva.

Fra le tante sue specie e varietà, quella che io apprezzo e ammiro
di più è la rosa dalla borraccina poichè, quando i suoi boccioli
cominciano a schiudersi e li considero bene, risvegliano in me, come
probabilmente negli altri, l'idea simbolica della pudica verginella e
forse furono essi che ispirarono all'Ariosto le bellissime ottave:

    La verginella è simile alla rosa,
      Ch'in bel giardin sulla nativa spina
      Mentre sola e sicura si riposa,
      Nè gregge nè pastor se le avvicina:
      L'aura soave e l'alba rugiadosa,
      L'acqua, la terra al suo favor s'inchina;
      Giovani vaghi e donne innamorate
      Amano averne e seni e tempie ornate.

      Ma non sì tosto dal materno stelo
      Rimossa viene, e dal suo ceppo verde,
      Che quanto avea dagli uomini e dal cielo
      Favor, grazia e bellezza, tutto perde.
      La vergine che 'l fior, di che più zelo
      Che de' begli occhi e della vita aver de',
      Lascia altrui corre, il pregio ch'avea innanti
      Perde nel cor di tutti gli altri amanti.

Una buona e vecchia signora, la cui memoria porto scolpita nel cuore,
coltivava a preferenza questa specie di rose nel suo giardino, e
sapendo la mia predilezione per quei vaghi e poetici fiori, ogni anno a
maggio me ne donava.

La stagione più opportuna per fare questa conserva è quando le rose
sono in piena fioritura dai 15 di maggio ai 10 di giugno. Occorrono
rose dette _maggesi_, che sono di colore roseo ed odorose. Sfogliatele
e recidete ad ogni foglia la punta gialliccia che trovasi in fondo alla
medesima gettandola via e, per far questa operazione con meno perdita
di tempo, prendete con la sinistra tutto il ciuffo, ossia la corolla
della rosa, e con la destra, armata di forbici, tagliatela giro giro
poco più sopra della base del calice. Ecco le dosi:

  Zucchero bianco, fine, grammi 600.
  Foglie di rose al netto, grammi 200.
  Acqua, decilitri 6.
  Un mezzo limone.
  _Breton_, un cucchiaino.

Ponete le rose in una catinella con grammi 200 del detto zucchero e
il sugo del mezzo limone e con le mani strofinatele, tritatele più che
potete per ridurle quasi una pasta. Sciogliete al fuoco il resto dello
zucchero nell'acqua suddetta e gettatecele per farle bollire fino a che
il siroppo sia condensato, il che si conosce se, prendendone una goccia
fra le dita, comincia ad appiccicare; ma badate che non arrivi a fare
il filo. Prima di ritirarle dal fuoco date loro il colore col _breton_,
del quale potete fare anche a meno, se al bel colore non ci tenete. È
il _breton_ un liquido vegetale rosso, innocuo, così chiamato dal suo
inventore, per colorire ogni sorta di dolci.

Codesto, che vi ho descritto, è il modo più semplice e da me preferito
per fare la conserva di rose, ma le foglie rimangono durettine.
Volendole più tenere bisognerebbe farle bollir prima nell'acqua
indicata per cinque minuti, levarle, strizzarle e pestarle nel mortaio
il più possibile coi 200 grammi dello zucchero e il sugo del limone,
poi sciogliere nella stessa acqua il rimanente zucchero, gettarvi le
rose pestate e pel resto regolarsi come si è detto.

Quando la conserva è diaccia ponetela nei vasetti per conservarla come
tutte le altre consimili.


LIQUORI

746. Rosolio di Portogallo

  Zucchero bianco finissimo, grammi 650.
  Acqua, grammi 360.
  Spirito di vino a gradi 36, grammi 250.
  Zafferano, una presa.
  Aranci, N. 1.

Levate col temperino la buccia superficiale all'arancio e ponetela
nello spirito collo zafferano, entro a un vaso coperto di carta
perforata, lasciandovela per tre giorni. Versate in un altro vaso
lo zucchero nell'acqua, agitandolo di quando in quando onde si
sciolga bene e nel quarto giorno mescolate i due liquidi insieme
e lasciateli in riposo per altri otto giorni; al termine di questi
passate il rosolio per pannolino, filtratelo per carta o per cotone e
imbottigliatelo.

747. Rosolio di cedro

  Zucchero bianco fine in polvere, grammi 800.
  Acqua piovana oppure di fonte, litri 1.
  Spirito forte, decilitri 8.
  Limoni di giardino alquanto verdognoli, N. 3.

Versate lo zucchero nell'acqua e agitatelo ogni giorno finchè sia
sciolto.

Grattate in pari tempo la scorza dei limoni e tenetela infusa in due
decilitri del detto spirito per otto giorni; per tre o quattro giorni
rimescolatela spesso, e d'inverno serbatela in luogo riparato dal
freddo. Dopo otto giorni passate l'infuso dei limoni da un pannolino
bagnato, strizzatelo bene e l'estratto mescolatelo coi restanti sei
decilitri di spirito e lasciatelo riposare per ventiquattr'ore. Il
giorno appresso mescolate ogni cosa insieme, versate il liquido in un
fiasco, che a quando a quando andrete scuotendo, e dopo quindici giorni
passatelo per carta oppure più volte per cotone. Questo va messo in
fondo all'imbuto e in mezzo ad esso fateci passare uno stecco di scopa
a più rami nella parte superiore onde dia adito al liquido di passare.

748. Rosolio d'anaci

Si fa nella stessa guisa del precedente. L'infuso invece di scorza
di limone fatelo con grammi 50 d'anaci di Romagna, e dico di Romagna
perchè questi, per grato sapore e forte fragranza sono, senza
esagerazione, i migliori del mondo; ma prima di servirvene gettateli
nell'acqua per nettarli dalla terra che probabilmente contengono,
essendovi a bella posta frammista per adulterar quella merce. Fu uno
scellerato che io ho conosciuto, perchè era dagli onesti segnato a
dito, colui il quale trovò pel primo quella infame industria, saranno
ormai sessant'anni. Coloro che seguono le sue traccie, e sono molti, si
servono di una terra cretacea del colore stesso degli anaci, la mettono
in forno a seccare, poi la vagliano per ridurla in granelli della
grossezza medesima e la mescolano a quella merce nella proporzione del
10 e fino del 20 per cento.

Qui verrebbe opportuna una tiratina di orecchi a coloro che adulterano
per un vile e malinteso guadagno, i prodotti del proprio paese, senza
riflettere al male che fanno, il quale ridonda il più delle volte a
danno di loro stessi. Non pensano allo scredito che recano alla merce,
alla diffidenza che nasce e al pericolo di alienarsi i committenti. Ho
sempre inteso dire che l'onestà è l'anima del commercio, e Beniamino
Franklin diceva che se i bricconi conoscessero tutti i vantaggi
derivanti dall'esser onesti sarebbero galantuomini per speculazione.

La mia lunga esperienza della vita mi ha dimostrato che l'onestà, nel
commercio e nelle industrie, è la più gran virtù per far fortuna nel
mondo.

Un soldato del primo impero mi diceva di aver letto sul barattolo
di uno speziale a Mosca: _Anaci di Forlì_. Non so se fuori d'Italia
sieno conosciuti con questo nome; ma i territori ove si coltiva questa
pianta della famiglia delle ombrellifere, sono esclusivamente quelli di
Meldola, di Bertinoro e di Faenza, verso Brisighella.

749. Rosolio tedesco

Non vi sgomenti la composizione strana di questo rosolio, che vi
riuscirà facile alla prova, chiaro come l'acqua e di gusto gradevole.

  Spirito di vino del migliore, grammi 500.
  Zucchero bianco a velo, grammi 500.
  Latte, mezzo litro.
  Un limone di giardino.
  Mezzo baccello di vainiglia.

Sminuzzate tutto intero il limone togliendone i semi e unendovi la
buccia che avrete grattata in precedenza, dividete in piccoli pezzetti
la vainiglia, mescolate poi tutto il resto insieme entro a un vaso di
vetro e vedrete che subito il latte impazzisce. Agitate il vaso una
volta al giorno e dopo otto giorni passatelo per pannolino e filtratelo
per carta.

750. Nocino

Il nocino è un liquore da farsi verso la metà di giugno, quando le noci
non sono ancora giunte a maturazione. È grato di sapore ed esercita
un'azione stomatica e tonica.

  Noci (col mallo), N. 30.
  Spirito, litri uno e mezzo.
  Zucchero in polvere, grammi 750.
  Cannella regina tritata, grammi 2.
  Chiodi di garofano interi, 10 di numero.
  Acqua, decilitri 4.
  La corteccia di un limone di giardino a pezzetti.

Tagliate le noci in quattro spicchi e mettetele in infusione con tutti
i suddetti ingredienti in una damigiana od un fiasco della capacità di
quattro o cinque litri. Chiudetelo bene e tenetelo per quaranta giorni
in luogo caldo scuotendo a quando a quando il vaso.

Colatelo da un pannolino e poi, per averlo ben chiaro, passatelo per
cotone o per carta, ma qualche giorno prima assaggiatelo, perchè se vi
paresse troppo spiritoso potete aggiungervi un bicchier d'acqua.

751. Elisir di china

Non tutte le ricette che io provo le espongo al pubblico: molte ne
scarto perocchè non mi sembrano meritevoli; ma questo elisir che mi ha
soddisfatto molto, ve lo descrivo.

  China peruviana contusa, grammi 50.
  Corteccia secca di arancio amaro contusa, grammi 5.
  Spirito di vino, grammi 700.
  Acqua, grammi 700.
  Zucchero bianco, grammi 700.

Mescolate dapprima grammi 250 del detto spirito con grammi 150 della
detta acqua, e in questa miscela mettete in infusione la china e la
corteccia d'arancio, tenendola in luogo tiepido una diecina di giorni,
agitando il vaso almeno una volta al giorno. Poi passatela da un
pannolino strizzando forte onde n'esca tutta la sostanza, e filtratela
per carta. Fatto ciò sciogliete lo zucchero al fuoco nei rimanenti
grammi 550 di acqua senza farlo bollire e passatelo dal setaccio, o
meglio da un pannolino, per nettarlo da qualche impurità se vi fosse.
Aggiungete i rimanenti grammi 450 di spirito, mescolate ogni cosa
insieme e l'elisir sarà fatto. Prima di filtrarlo assaggiatelo e se vi
paresse troppo forte aggiungete acqua.

752. Ponce di arancio

  Rhum, litri 1-1/2.
  Spirito, litri 1.
  Acqua, litri 1.
  Zucchero bianco fine, chilogrammi 1.
  Sugo di tre aranci.
  La buccia grattata di un limone di giardino tenuta
    in infusione per tre giorni in un decilitro del
    detto spirito.

Mettete al fuoco l'acqua con lo zucchero e fatelo bollire per cinque o
sei minuti. Quando sarà diaccio uniteci il rum, il sugo degli aranci e
lo spirito, compreso quello dell'infusione passato per pannolino.

Filtratelo come gli altri liquori e imbottigliatelo. Si usa servirlo
acceso in bicchierini.


GELATI

Leggevasi in un giornale italiano che l'arte del gelare appartiene
eminentemente all'Italia, che l'origine dei gelati è antica e che
i primi gelati a Parigi furono serviti a Caterina dei Medici nel
1533. Aggiungeva che il segreto restò al Louvre poichè i pasticcieri,
cucinieri e ghiacciatori fiorentini della reggia, non diedero ad alcuno
conoscenza della loro arte, di modo che i parigini attesero più di un
secolo ancora per gustare il gelato.

Per quante ricerche io abbia fatto onde appurare tali notizie, non mi è
riuscito di venirne a capo. Ciò che vi è di positivo su tale argomento
è questo, e cioè: che l'uso delle bibite ghiacciate, con l'aiuto della
neve e del ghiaccio in conserva, è di origine orientale e rimonta alla
più remota antichità e che la moda dei gelati fu introdotta in Francia
verso il 1660 da un tal Procopio Coltelli palermitano, il quale aprì
sotto il suo nome — _Cafè Procope_ — una bottega a Parigi di faccia
al teatro della _Comédie française_ ed era quello il luogo di ritrovo
di tutti i begli ingegni parigini. La rapida fortuna di questo caffè,
ove ai gelati si cominciò a dar la forma di un uovo e di un ovaiuolo
al bicchiere che li conteneva, spinse i venditori di limonate e bibite
diverse a imitare il suo esempio, e fra essi va ricordato il Tortoni
che colla voga dei suoi deliziosi gelati riuscì ad avviare un caffè di
fama europea e ad arricchire.

Secondo Ateneo e Seneca attestano, gli antichi costruivano le
ghiacciaie per conservare la neve e il ghiaccio, nel modo all'incirca
che usiamo noi, cioè: scavando profondamente il terreno e coprendo
la neve e il ghiaccio, dopo averli ben pigiati, con rami di quercia e
di paglia; ma non conoscevano ancora la virtù del sale che congiunto
al ghiaccio rinforza meravigliosamente la sua azione per ridurre in
sorbetti ogni qualità di liquori.

Sarete quasi sicuri di dar nel gusto a tutti i vostri commensali se
alla fine di un pranzo offrite loro dei sorbetti, oppure un pezzo
gelato, specialmente nella stagione estiva. Il gelato, oltre ad
appagare il gusto, avendo la proprietà di richiamare il calore allo
stomaco, aiuta la digestione. Ora poi che, essendo venute in uso le
sorbettiere americane a triplice movimento senza bisogno di spatola, si
può gelare con meno impazzamento di prima e con maggiore sollecitudine,
sarebbe peccato il non ricorrere spesso al voluttuoso piacere di questa
grata bevanda.

Per risparmio di spesa si può recuperare il sale, facendo evaporare al
fuoco l'acqua uscita dalla congelazione.

753. Pezzo in gelo (Biscuit)

Fate una crema con:

  Acqua, grammi 140.
  Zucchero, grammi 50.
  Rossi d'uovo, N. 4.
  Odore di vainiglia.

Mettetela al fuoco, rimestandola continuamente, e quando comincerà ad
attaccarsi al mestolo, levatela e montatela colla frusta; se mettesse
troppo tempo a montare, tenete la catinella sul ghiaccio, poi versateci
a poco per volta due fogli di colla di pesce sciolti al fuoco in un
gocciolo d'acqua. Montata che sia, unite alla medesima, adagino, grammi
150 di panna montata e ponete il composto in uno stampo fatto apposta
pei pezzi in gelo od anche in una cazzaruola o vaso di rame tutto
coperto, lasciandolo gelare per tre ore almeno, framezzo a un grosso
strato di ghiaccio e sale. Questa dose potrà bastare per sette od otto
persone e sarà un dolce molto gradito.

754. Gelato di limone

  Zucchero bianco fine, grammi 300.
  Acqua, mezzo litro.
  Limoni, N. 3.

Potendo, è meglio servirsi di limoni di giardino che hanno gusto più
grato e maggiore fragranza di quelli forestieri, i quali sanno spesso
di ribollito.

Fate bollire lo zucchero nell'acqua, con qualche pezzetto di scorza
di limone, per 10 minuti a cazzaruola scoperta. Quando questo siroppo
sarà diaccio, spremetegli dentro i limoni, uno alla volta, assaggiando
il composto per regolarvi coll'agro; passatelo e versatelo nella
sorbettiera.

Questa dose potrà bastare per sei persone.

755. Gelato di fragole

  Fragole ben mature, grammi 300.
  Zucchero bianco fine, grammi 300
  Acqua, mezzo litro.
  Un grosso limone di giardino.
  Un arancio.

Fate bollire lo zucchero nell'acqua per 10 minuti a cazzaruola
scoperta. Passate dallo staccio le fragole e il sugo dell'arancio e del
limone, aggiungete il siroppo dopo aver passato anche questo, mescolate
ogni cosa e versate il composto nella sorbettiera.

Questa dose potrà bastare per otto persone.

756. Gelato di lampone

Il lampone essendo un frutto che, ad eccezione del suo aroma tutto
speciale, è quasi identico alla fragola, per gelarlo regolatevi nella
stessa guisa ed escludete l'arancio.

757. Gelato di pesche

  Pesche burrone ben mature, del peso, compreso
    il nocciolo, di grammi 400.
  Zucchero, grammi 250.
  Acqua, mezzo litro.
  Un limone di giardino.
  Tre anime tolte dai noccioli delle medesime.

Queste pestatele fra lo zucchero e mettetele a bollire nell'acqua per
10 minuti. Passate la polpa delle pesche, strizzateci il limone e,
mescolato ogni cosa, tornate a passare il tutto da uno staccio ben
fitto.

Potrà bastare per sei persone.

758. Gelato di albicocche

  Albicocche saporose e ben mature, pesate col
    nocciolo, grammi 300.
  Zucchero bianco fine, grammi 200.
  Acqua, mezzo litro.
  Un limone di giardino.

Fate bollire lo zucchero nell'acqua per 10 minuti, uniteci, quando è
diaccio, la polpa delle albicocche passata dallo staccio e il sugo
del limone. Tornate a passare il composto avanti di metterlo nella
sorbettiera.

Questa è una dose abbondante per quattro persone.

759. Gelato di crema

Servitevi della ricetta N. 685, e cioè fate una crema con

  Latte, un litro.
  Zucchero, grammi 200.
  Rossi d'uovo, N. 8.
  Odore di vainiglia.

Sentirete un gelato squisito, mantecato e ben sodo, se saprete
manipolarlo.

Questa dose potrà bastare per dieci persone.

Invece dell'odore di vainiglia potete dare alla crema quello de'
coriandoli o del caffè bruciato o della mandorla tostata. Pei
coriandoli, vedi _Latte alla portoghese_, N. 693; pel caffè fatene
bollire a parte nel latte diversi chicchi contusi, per la mandorla
tostata fate un poco di Croccante come quello del N. 617, alquanto più
cotto, con grammi 100 di mandorle e grammi 80 di zucchero; pestatelo
fine, fatelo bollire a parte in un poco di latte, passatelo ed unitelo
alla crema.

760. Gelato di amaretti

  Latte, un litro.
  Zucchero, grammi 200.
  Amaretti, grammi 100.
  Rossi d'uovo, N. 6.
  Odore di zucchero vanigliato.

Pestate finissimi nel mortaio gli amaretti e dopo poneteli in una
cazzaruola unendoci lo zucchero, i rossi e l'odore; mescolate e
versateci il latte a poco per volta. Mettete la cazzaruola al fuoco per
condensare il composto come fareste per la crema, indi versatelo nella
sorbettiera per gelarlo.

Sentirete un gelato squisito che può bastare, a buona misura, per
otto persone. La metà dose può servire per quattro ed anche per cinque
persone.

761. Gelato di cioccolata

  Latte, un litro.
  Cioccolata fine, grammi 200.
  Zucchero, grammi 100.

Grattate la cioccolata e mettetela al fuoco collo zucchero e con
quattro decilitri del detto latte in una cazzaruola ove stia ristretta.
Fatela bollire per qualche minuto, frullandola sempre onde si affini.
Ritiratela dal fuoco, aggiungete il resto del latte e versate il
composto nella sorbettiera quando sarà diaccio.

Anche questa dose potrà bastare per dieci persone. Se volete questo
gelato più sostanzioso portate la dose dello zucchero a 120 grammi
ed uniteci due rossi d'uovo quando ritirate la cioccolata dal fuoco e
non è più a bollore. Mescolate, e rimettetela sul fornello per qualche
minuto e poi, come si è detto, aggiungete il resto del latte.

762. Gelato di ciliege visciole

  Ciliege visciole, chilogrammi 1.
  Zucchero, grammi 250.
  Acqua, decilitri 2.
  Odore di cannella.

Levate i noccioli a grammi 150 delle dette ciliege senza guastarle
troppo e mettetele al fuoco con grammi 50 del detto zucchero e
con un pezzetto di cannella intera, che poi getterete via. Quando
saranno siroppate, cioè quando avranno perduto il crudo e le vedrete
aggrinzite, mettetele da parte. Guastate colle mani i restanti grammi
850 di ciliege, pestate nel mortaio un pugnello de' loro noccioli
e rimetteteli tramezzo. Passate poche per volta da un canovaccio,
strizzando forte, queste ciliege disfatte, per estrarne il sugo, e
gli scarti che restano metteteli al fuoco per dissugarli coi suddetti
due decilitri d'acqua, fateli bollire 4 o 5 minuti, poi passateli
dallo stesso canovaccio ed il liquido estratto unitelo al precedente.
Mettete tutto questo sugo al fuoco con due prese di cannella in polvere
e quando sarà per alzare il bollore versate i restanti 200 grammi di
zucchero, mescolate, fatelo bollire per due minuti e passatelo dallo
staccio.

Mettete il sugo passato nella sorbettiera e quando sarà ben gelato
mescolategli tramezzo le ciliege siroppate in modo che vengano sparse
egualmente, servite il gelato in bicchierini e vedrete che per la sua
bontà sarà da tutti gradito.

Questa dose basterà per otto persone.

763. Gelato di aranci

  Aranci grossi, N. 4.
  Limoni di giardino, N. 1.
  Acqua, decilitri 6.
  Zucchero, grammi 300.

Strizzate gli aranci e il limone e passatene il sugo. Fate bollire
lo zucchero nell'acqua per 10 minuti, versatelo nel sugo, passate il
composto dallo staccio un'altra volta e ponetelo nella sorbettiera.
Servitelo in bicchierini a calice colla colmatura, o tutto in un pezzo.

Questa dose basterà per otto persone.

764. Gelato di ribes

Ve lo do, nel suo genere, per un gelato senza eccezione.

  Ribes, grammi 500.
  Zucchero, grammi 300.
  Ciliege more, grammi 150.
  Acqua, mezzo litro.
  Un grosso limone di giardino.

Disfate colle mani il ribes e le ciliege, aggiungete il sugo del limone
e passate il tutto dallo staccio spremendo bene.

Fate bollire lo zucchero nell'acqua per 10 minuti a cazzaruola scoperta
per ottenere il siroppo, e quando sarà diaccio mescolatelo nel composto
descritto e versatelo nella sorbettiera. Potrà bastare per sette od
otto persone, servendolo in bicchierini. Le ciliege, oltre al sapore
loro speciale, servono a dare al gelato più bel colore.

765. Gelato di tutti i frutti

Di tutti i frutti per modo di dire, ma bastano tre o quattro qualità,
come vedete nella seguente ricetta, sufficiente per quattro persone.

  Zucchero, grammi 200.
  Albicocche ben mature, pesate col nocciolo, grammi 100.
  Lampone, grammi 100.
  Ribes, grammi 100.
  Cedro candito, grammi 20.
  Acqua, mezzo litro.

Fate bollire lo zucchero nell'acqua per dieci minuti, uniteci dopo la
polpa delle dette frutta passata dallo staccio, poi il cedro candito
tagliato a pezzettini.

Invece delle albicocche possono servire le pesche burrone, e al ribes
si possono sostituire le fragole.

766. Gelato di banane

Il banano, _musa paradisiaca_ di Linneo, nel suo paese nativo è
volgarmente chiamato _Fico di Adamo_, o _Albero del paradiso terrestre_
perchè il volgo crede che quello fosse il famoso frutto proibito e che
le sue ampie foglie abbiano servito a coprire la nudità di Adamo ed Eva
dopo il peccato della disubbidienza.

Nasce nelle due Indie ed il suo frutto è in forma di un grosso baccello
simile, in apparenza, ad un cetriuolo di buccia verde, ma liscia,
triangolare e falcata. La sua polpa interna è di sapore delicato, ma
quando non è giunta ancora a perfetta maturità ha un'azione alquanto
astringente; per farne gelati scegliete frutti di buccia giallognola,
che allora sono maturi.

Eccovi le dosi di un gelato che ha servito per sei persone.

  Banane, N. 4, che sono riuscite, nette dal guscio, grammi 240.
  Zucchero bianco, grammi 200.
  Un limone di giardino.
  Acqua, mezzo litro.

Passate la polpa delle banane dallo staccio, aggiungete a questa
il sugo del limone, fate bollire lo zucchero nell'acqua per cinque
minuti a cazzaruola scoperta, mescolate ogni cosa insieme e versate il
composto nella sorbettiera, non facendo economia di ghiaccio e sale.

767. Gelato di pistacchi

  Latte, decilitri 8.
  Zucchero, grammi 150.
  Pistacchi, grammi 50.
  Rossi d'uovo, N. 6.

I pistacchi sbucciateli coll'acqua calda e pestateli finissimi con una
cucchiaiata del detto zucchero, poi metteteli in una cazzaruola coi
rossi d'uovo e lo zucchero, rimestando il tutto ben bene. Aggiungete il
latte e ponete il composto al fuoco girando il mestolo, e quando sarà
condensato come la crema versatelo diaccio nella sorbettiera. Questa
dose potrà bastare per otto persone.

Certuni usano di abbrustolire i pistacchi; io non lo approvo perchè
perdono il loro gusto particolare.

Mi dicono che, per rinforzare a questo gelato il color verde dei
pistacchi, si usa di unirvi un poco di bietola lessata e passata dallo
staccio.

768. Gelato di torrone

  Latte, un litro.
  Zucchero, grammi 250.
  Zucca rossa candita, grammi 40.
  Cedro candito, grammi 30.
  Mandorle, grammi 30.
  Pistacchi, grammi 20.
  Rossi d'uovo, N. 4.
  Odore di vainiglia.

Fate una crema col latte, lo zucchero e i rossi d'uovo, dandole
l'odore della vainiglia, e versatela nella sorbettiera. Quando sarà
gelata mescolateci dentro gl'ingredienti suddetti. I pistacchi e le
mandorle sbucciateli nell'acqua calda; quelli divideteli in tre parti e
queste tritatele alla grossezza di una veccia e tostatele. Il candito
tagliatelo a laminette e la zucca a dadi grossetti, che essendo rossi
faranno più bella mostra.

Se il latte è buono, facendolo bollire per mezz'ora collo zucchero
dentro, si può far senza dei rossi d'uovo, ma il composto verrà allora
di meno sapore.

Le mandorle in questo e in simili casi vengono meglio tostate nella
seguente maniera. Spellate e tritate che sieno mettetele al fuoco con
una cucchiaiata del detto zucchero e un gocciolo d'acqua, rimestatele
continuamente e quando avranno preso colore fermatele con un altro
gocciolo di acqua; versatele quindi in un colino sopra lo zucchero
rimasto e servitevene.

769. Gelato di marroni

È un gelato ordinario; ma piace, come per lo più piace a tutti il
sapore della castagna, e perciò lo descrivo.

  Marroni, grammi 200.
  Zucchero, grammi 150.
  Latte, mezzo litro.
  Odore di vainiglia.

Mettete a bollire i marroni nell'acqua come per farne delle ballotte.
Ben cotti, nettateli dalle due buccie e passate la polpa dallo staccio.
Questa mettetela al fuoco col latte e lo zucchero e fatela bollire
adagio e a cazzaruola scoperta per un quarto d'ora. Date al composto
l'odore collo zucchero vanigliato e versatelo nella sorbettiera.
Mandatelo in tavola tutto in un pezzo e se dovesse servire per nove o
dieci persone raddoppiate la dose.

770. Ponce alla romana

_Per sei persone._

Questa specie di gelato è di uso recente ne' grandi pranzi e si suole
servire avanti all'arrosto perchè aiuta la digestione e predispone lo
stomaco a ricevere senza nausea il restante dei cibi.

  Zucchero, grammi 450.
  Acqua, decilitri 5.
  Aranci, N. 2.
  Limoni, N. 2.
  Chiare d'uovo, N. 2.
  Rhum, un bicchierino.
  Odore di vainiglia.

Fate bollire per cinque o sei minuti grammi 250 del detto zucchero in
4 decilitri della detta acqua, con un poco di scorza di limone e di
arancio dentro. Tolto dal fuoco, strizzate in questo siroppo il sugo
degli aranci e dei limoni, passatelo da un tovagliuolo e versatelo
nella sorbettiera per gelarlo.

Mettete al fuoco i restanti grammi 200 di zucchero nel decilitro
d'acqua rimasto, dategli l'odore della vainiglia, e fatelo bollire fino
al punto che versandone una goccia in un piatto resti rotonda, e presa
fra le dita faccia le fila; ma prima avrete montate ben ferme le due
chiare, sulle quali verserete lo zucchero così a bollore, battendole,
per formare una pasta unita che getterete, quando sarà diaccia, fra il
gelato già pronto, mescolando bene; sul punto di servirlo aggiungete il
rum e mandatelo in tavola nei bicchierini.

771. Spumone di the

  Panna montata, come quella che preparano i lattai, grammi 250.
  Acqua, grammi 200.
  Zucchero, grammi 100.
  The del più buono, grammi 15.
  Rossi d'uovo, N. 3.
  Colla di pesce, fogli 3.

Versate l'acqua bollente sul the e tenetelo così infuso, in istato
quasi di ebollizione, per 40 minuti. Poi passatelo da un pannolino,
strizzando forte per estrarne tutto il sapore, e vedrete che apparirà
nero come il caffè.

Con questo liquido, coi rossi d'uovo e con lo zucchero farete una crema
come quella del N. 753, e regolandovi nella stessa guisa, aggiungerete
la colla, poi unirete la crema alla panna montata mescolando adagio e,
versato il composto in una forma da gelati, la porrete fra il ghiaccio
e il sale come il _biscuit_.

Potrà bastare per otto persone.

772. Macedonia

Ben venga la signora _Macedonia_, che io chiamerei con nome paesano
_Miscellanea di frutta in gelo_, la quale sarà gradita specialmente
negl'infuocati mesi di luglio e di agosto.

Per far questo dolce, se non potete servirvi di uno stampo da gelati,
occorre un vaso di bandone in forma di gamella o di tegamino, col suo
coperchio che chiuda ermeticamente.

Prendete molte varietà di frutta della stagione, matura e di buona
qualità, e cioè: ribes, fragole, lampone, ciliege, susine, albicocche,
una pesca, una pera e, cominciando dalle ciliege, tutte le dette
frutta sbucciatele e tagliatele a fettine piccole come i semi di zucca
all'incirca, gettando via i torsoli e i noccioli. Del ribes pochissimo
perchè ha semi troppo grossi e duri; invece sarebbe bene unirvi un po'
di popone odoroso.

Preparate le frutta in codesto modo, pesatele e, ammesso che sieno in
tutto grammi 500, spargeteci sopra grammi 100 di zucchero a velo e il
sugo di un limone di giardino. Mescolatele e lasciatele per mezz'ora in
riposo.

Ponete un foglio di carta in fondo al detto vaso di bandone, riempitelo
distendendovi le frutta pigiate alquanto, chiudetelo e collocatelo in
un bigonciolo framezzo a ghiaccio e sale, che vi resti tutto coperto
per diverse ore. Se non si sforma naturalmente bagnatelo con acqua
calda e servitelo che vedrete farà bella mostra di sè come un pezzo
duro gelato e marmorizzato.

Questa è una dose per quattro o cinque persone.

773. Gelato di latte di mandorle

Descrivo per voi, signore di gusto delicato e fine, il seguente gelato,
nella persuasione che lo aggradirete molto; ed avendo spesse volte
rivolto a voi il pensiero nel compor questi piatti, onde interpretare
e sodisfare anche il gusto vostro, così non posso distaccarmi da voi
senza augurarvi che conserviate a lungo gl'invidiabili pregi della
florida salute e della bellezza.

  Zucchero, grammi 200.
  Mandorle dolci con 4 o 5 amare, grammi 150.
  Acqua, decilitri 8.
  Panna, decilitri 2.
  Odore di acqua di fior d'arancio o di coriandoli.

Fate bollire lo zucchero nell'acqua per dieci minuti con entro i
coriandoli, come nel _Latte alla portoghese_, N. 693, se per l'odore vi
servite di essi. Sbucciate le mandorle, pestatele finissime nel mortaio
diluendole con qualche cucchiaiata del siroppo ottenuto e mescolatele
al medesimo. Poi passatele da un pannolino rado strizzando bene onde
estrarre dalle mandorle tutta la sostanza possibile, ripetendo più
volte l'operazione del mortaio, se occorre. Unite la panna al liquido
spremuto, gelatelo nella sorbettiera e quando sarà ben sodo servitelo
in bicchierini.

Questa dose potrà bastare per nove o dieci persone.

774. Zorama

Se vi piacesse di fare un pezzo in gelo, marmorizzato di bianco e nero,
eccovi la maniera.

Primieramente mettete in molle nell'acqua fresca tre fogli di colla di
pesce e frattanto preparate una crema con:

  Zucchero, grammi 100.
  Cioccolata in polvere, grammi 80.
  Rossi d'uovo, N. 3.
  Latte, decilitri 3.

Diaccia che sia uniteci le tre chiare montate e dopo grammi 150 di
panna montata, come quella che preparano i lattai, mescolando in modo
che il bianco di questa apparisca sparso qua e là. Poi sciogliete al
fuoco in un gocciolo d'acqua i detti tre fogli di colla di pesce e
questo liquido così caldo spargetelo sul composto mescolando. Indi
versatelo nello stampo da gelati o in altro vaso bagnato di rosolio
e chiuso ermeticamente, tenendolo per tre o quattro ore contornato e
coperto con molto ghiaccio frammisto a sale.

Può bastare per otto persone.

775. Caffè-latte gelato

Nei grandi calori estivi si può gustar con piacere un caffè col latte
condensato a granita, nelle proporzioni seguenti:

  Latte, un litro.
  Caffè, mezzo litro.
  Zucchero, grammi 300 che, messo nel latte,
    potete sciogliere al fuoco.

Versate il composto nella sorbettiera, come per i gelati in genere, e
servitelo, quando sarà assodato, in tazze o bicchierini.


COSE DIVERSE

776. Caffè

V'è chi ritiene il caffè originario della Persia, chi dell'Etiopia e
chi dell'Arabia Felice; ma di qualunque posto sia, è certamente una
pianta orientale sotto forma di un arboscello sempre verde il cui fusto
si innalza dai 4 ai 5 metri e non acquista per ordinario più di 5 ad 8
centimetri di diametro. Il miglior caffè è pur sempre quello di Moka,
il che potrebbe convalidare l'opinione esser questo veramente il suo
luogo nativo. Si dice che un prete musulmano, a Yemen, avendo osservato
che quelle capre le quali mangiavano le bacche di una pianta di quelle
contrade, erano più festevoli e più vivaci delle altre, ne abbrustolì i
semi, li macinò e fattane un'infusione scoprì il caffè tal quale noi lo
beviamo.

Questa preziosa bibita che diffonde per tutto il corpo un giocondo
eccitamento, fu chiamata _la bevanda intellettuale, l'amica dei
letterati, degli scienziati e dei poeti_ perchè, scuotendo i nervi,
rischiara le idee, fa l'immaginazione più viva e più rapido il
pensiero.

La bontà del caffè mal si conosce senza provarlo, e il color verde, che
molti apprezzano, spesso gli vien dato artificialmente.

La tostatura merita un'attenzione speciale poichè, prescindendo dalla
qualità del caffè, dipende dalla medesima la più o meno buona riuscita
della bibita. Meglio è dargli il calore gradatamente e perciò è da
preferirsi la legna al carbone, perchè meglio si può regolare. Quando
il caffè comincia a crepitare e far fumo, scuotete spesso il tostino
e abbiate cura di levarlo appena ha preso il color castagno-bruno
e avanti che emetta l'olio; quindi non disapprovo l'uso di Firenze,
nella qual città, per arrestarne subito la combustione, lo si distende
all'aria; e pessima giudico l'usanza di chiuderlo tosto fra due piatti,
perchè in codesto modo butta l'olio essenziale e l'aroma si sperde. Il
caffè perde nella tostatura il 20 per cento del suo peso, cosicchè gr.
500 devono tornare gr. 400.

Come diverse qualità di carne fanno il brodo migliore, così da diverse
qualità di caffè, tostate separatamente, si ottiene un aroma più grato.
A me sembra di ottenere una bibita gratissima con gr. 250 di Portorico,
100 di San Domingo e 150 di Moka. Anche gr. 300 di Portorico con 200
di moka danno un ottimo resultato. Con gr. 15 di questa polvere si può
fare una tazza di caffè abbondante; ma quando si è in parecchi, possono
bastare gr. 10 a testa per una piccola tazza usuale. Tostatene poco per
volta e conservatelo in vaso di metallo ben chiuso, macinando via via
quel tanto che solo abbisogna, perchè perde facilmente il profumo.

Coloro a cui l'uso del caffè cagiona troppo eccitamento ed insonnia,
faranno bene ad astenersene od usarne con moderazione; possono anche
correggerne l'efficacia con un po' di cicoria od orzo tostato. L'uso
costante potrebbe neutralizzare l'effetto, ma potrebbe anche nuocere,
essendovi de' temperamenti tanto eccitabili da non essere correggibili,
e a questo proposito un medico mi raccontava di un campagnuolo
il quale, quelle rare volte che prendeva un caffè, era colto da
un'indisposizione che presentava tutti i sintomi di un avvelenamento.
Ai ragazzi poi l'uso del caffè sarebbe da vietarsi assolutamente.

Il caffè esercita un'azione meno eccitante ne' luoghi umidi e paludosi
ed è forse per questa ragione che i paesi ove se ne fa maggior consumo
in Europa sono il Belgio e l'Olanda. In Oriente, ove si usa di ridurlo
in polvere finissima e farlo all'antica per beverlo torbo, il bricco,
nelle case private, è sempre sul focolare.

Su quanto dice il prof. Mantegazza, cioè che il caffè _non favorisce
in modo alcuno la digestione_, io credo che sia necessario di fare
una distinzione. Egli forse dirà il vero per coloro a cui il caffè non
eccita punto il sistema nervoso; ma quelli a cui lo eccita e porta la
sua azione anche sul nervo pneumogastrico, è un fatto innegabile che
digeriscono meglio, e l'uso invalso di prendere una tazza di buon caffè
dopo un lauto desinare n'è la conferma. Preso poi la mattina a digiuno
pare che sbarazzi lo stomaco dai residui di una imperfetta digestione
e lo predisponga a una colazione più appetitosa. Io, per esempio,
quando mi sento qualche imbarazzo allo stomaco non trovo di meglio,
per ismaltirlo, che andar bevendo del caffè leggermente indolcito ed
allungato coll'acqua, astenendomi dalla colazione.

    E se noiosa ipocondria t'opprime
    O troppo intorno alle vezzose membra
    Adipe cresce, de' tuoi labbri onora
    La nettarea bevanda ove abbronzato
    Fuma ed arde il legume a te d'Aleppo
    Giunto, e da Moka che di mille navi
    Popolata mai sempre insuperbisce.

Venezia pe' suoi rapporti commerciali in Oriente fu la prima a far uso
del caffè in Italia, forse fin dal secolo XVI; ma le prime botteghe da
caffè furono colà aperte nel 1645; indi a Londra e poco dopo a Parigi
ove una libbra di caffè si pagava fino a 40 scudi.

L'uso si andò poi via via generalizzando e crescendo fino all'immenso
consumo che se ne fa oggigiorno; ma due secoli addietro il Redi nel suo
_Ditirambo_ cantava:

    Beverei prima il veleno
    Che un bicchier che fosse pieno
    Dell'amaro e reo caffè.

e un secolo fa, pare che l'uso in Italia ne fosse tuttora ristretto se
a Firenze non si chiamava ancora caffettiere, ma acquacedrataio colui
che vendeva cioccolata, caffè e altre bibite.

Goldoni, nella commedia _La sposa persiana_, dice per bocca di
_Curcuma_, schiava:

    Ecco il caffè, signore, caffè in Arabia nato,
    E dalle carovane in Ispaan portato.
    L'arabo certamente sempre è il caffè migliore;
    Mentre spunta da un lato, mette dall'altro il fiore.
    Nasce in pingue terreno, vuol ombra, o poco sole.
    Piantare ogni tre anni l'arboscel si suole.
    Il frutto non è vero, ch'esser debba piccino,
    Anzi dev'esser grosso, basta sia verdolino.
    Usarlo indi conviene di fresco macinato,
    In luogo caldo e asciutto, con gelosia guardato.
    . . . . . . . . . . . . . A farlo vi vuol poco;
    Mettervi la sua dose, e non versarlo al fuoco,
    Far sollevar la spuma, poi abbassarla a un tratto
    Sei, sette volte almeno, il caffè presto è fatto.

777. The

La coltivazione del the è quasi esclusiva della China e del Giappone
ed è per quegli Stati uno de' principali prodotti di esportazione. I
the di Giava, delle Indie e del Brasile sono giudicati di qualità assai
inferiore.

Le sue foglioline, accartocciate e disseccate per esser messe in
commercio, sono il prodotto di un arbusto ramoso e sempre verde che
non si eleva in altezza più di due metri. La raccolta della foglia ha
luogo tre volte all'anno: la prima nell'aprile, la seconda al principio
dell'estate e la terza verso la metà dell'autunno.

Nella prima raccolta le foglie, essendo piccole e delicatissime,
perchè spuntate da pochi giorni, danno il _the imperiale_, che rimane
sul luogo per uso dei grandi dell'impero; la terza raccolta in cui le
foglie hanno preso il massimo sviluppo, riesce di qualità inferiore.

Tutto il the che circola in commercio si divide in due grandi
categorie: the verde e the nero. Queste poi si suddividono in molte
specie: ma le più usitate sono il _the perla_, il _souchong_, e il
_pekoe a coda bianca_ il cui odore è il più aromatico e il più grato.
Il the verde essendo ottenuto con un'essiccazione più rapida che
impedisce la fermentazione, è più ricco di olio essenziale, quindi più
eccitante e però è bene astenersene o usarlo in piccola dose frammisto
al nero.

Nella China l'uso del the risale a molti secoli avanti l'êra cristiana;
ma in Europa fu introdotto dalla Compagnia olandese delle Indie
orientali sul principio del secolo XVI; Dumas padre dice che fu nel
1666 sotto il regno di Luigi XIV che il the, dopo una opposizione non
meno viva di quella sostenuta dal caffè, s'introdusse in Francia.

Il the si fa per infusione e ritiensi che meglio riesca nelle
_theiere_, di metallo inglese. Un cucchiaino colmo è dose più che
sufficiente per una tazza comune. Gettatelo nella _theiera_, che avrete
prima riscaldata con acqua a bollore e versategli sopra tant'acqua
bollente che lo ricopra soltanto e dopo cinque o sei minuti, che
bastano per sviluppare la foglia, versate il resto dell'acqua in
ebollizione, mescolate e dopo due o tre minuti l'infusione è fatta.
Se la lasciate lì troppo, diventa scura e di sapore aspretto perchè
si dà tempo a sciogliere l'acido tannico delle foglie che è un
astringente; però, se durante la prima operazione avete modo di tener
la _theiera_ sopra il vapore dell'acqua bollente, estrarrete dal the
maggior profumo, ma se paresse troppo forte si può allungare con acqua
bollente.

L'uso del the in alcune provincie d'Italia, specie ne' piccoli paesi,
è raro tuttora. Non sono molti anni che io mandai un giovane mio
servitore ai bagni della Porretta per vedere se imparava qualche cosa
dell'abile maestria dei cuochi bolognesi; e se è vero quanto egli mi
riferì, capitarono là alcuni forestieri che chiesero il the; ma di
tutto essendovi fuorchè di questo, fu subito ordinato a Bologna. Il
the venne, ma i forestieri si lagnarono che l'infusione non sapeva
di nulla. O indovinate il perchè? Si faceva soltanto passar l'acqua
bollente attraverso le foglie che si ponevano in un colino. Il giovine,
che tante volte lo aveva fatto in casa mia, corresse l'errore e allora
fu trovato come doveva essere.

Anche il the eccita i nervi e cagiona l'insonnia; ma la sua azione,
nella maggior parte de' casi, è meno efficace di quella del caffè e
direi anche meno poetica ne' suoi effetti perchè a me sembra che il
the deprima e il caffè esalti. Però la foglia chinese ha questo di
vantaggio sopra la grana d'Aleppo, e cioè, che esercitando un'azione
aperitiva sulla pelle, fa sopportare meglio il freddo nel rigido
inverno; per questo, chi può fare a meno di pasteggiar col vino nella
colazione alla forchetta, troverebbe forse nel the, solo o col latte,
una bevanda delle più deliziose. Io uso un the misto: metà Souchong e
metà Pekoe.

778. Cioccolata

Non è facil cosa il contentar chiunque e meno che mai in questa
materia, tanti e sì vari essendo i gusti delle persone. Non avrei
potuto supporre che un signore avesse notato in questo mio libro una
lacuna che il tormentava. «Come si fa — diceva egli — a spender tante
parole in lode del caffè e del the e non rammentare il _cibo degli
Dei_, la cioccolata che è la mia passione, la mia bibita prediletta?».
Dirò a quel signore che dapprima non ne avevo parlato perchè, se avessi
dovuto raccontarne la storia e le adulterazioni dei fabbricanti nel
manipolarla, troppo mi sarei dilungato e perchè tutti, più o men bene,
una cioccolata a bere la sanno fare.

L'albero del cacao (_Theobroma caccao_) cresce naturalmente
nell'America meridionale, in particolare al Messico ove si utilizzavano
i suoi frutti, come cibo e come bevanda, da tempo immemorabile ed ove
fu conosciuto dagli Spagnuoli la prima volta che vi approdarono.

Le due qualità più stimate sono il cacao Caracca e il Marignone che
mescolate insieme nelle debite proporzioni, dànno una cioccolata
migliore. Per garantirsi sulla qualità non c'è che sfuggire l'infimo
prezzo e dare la preferenza ai fabbricanti più accreditati. Per una
tazza abbondante non occorrono meno di grammi 60 di cioccolata, sciolta
in due decilitri di acqua; ma possono bastare grammi 50 se la preferite
leggera, e portar la dose fino a grammi 80 se la desiderate molto
consistente.

Gettatela a pezzetti nella cioccolatiera con l'acqua suddetta e quando
comincia ad esser calda rimuovetela onde non si attacchi e si sciolga
bene. Appena alzato il bollore ritiratela dal fuoco e per cinque minuti
frullatela. Poi fate che alzi di nuovo il bollore e servitela.

Come alimento nervoso eccita anch'essa l'intelligenza ed aumenta la
sensibilità; ma, ricca d'albumina e di grasso (burro di cacao), è
molto nutritiva, esercita un'azione afrodisiaca e non è di tanto facile
digestione, perciò si usa aromatizzarla con cannella o vainiglia. Chi
ha lo stomaco da poterla tollerare «la cioccolata conviene — dice il
professor Mantegazza — ai vecchi, ai giovani deboli e sparuti, alle
persone prostrate da lunghe malattie e da abusi della vita». Per chi
lavora assai col cervello e non può stancare il ventricolo di buon
mattino con una succolenta colazione, il cacao offre un eccellente cibo
mattutino.

779. Frutta in guazzo

A chi piace le frutta in guazzo, può riuscire gradito il seguente modo
di confezionarle.

Cominciate dalle prime che appariscono in primavera, cioè: dalle
fragole, dal ribes e dai lamponi, e ponetene in un vaso 50 o 100 grammi
per sorta; copritele con la metà del loro peso, di zucchero e tanta
acquavite o cognac che le sommerga. Poi proseguite con le ciliege,
le susine, le albicocche, le pesche, tutte private del nocciolo e,
all'infuori delle ciliege, tagliatele a fettine, aggiungendo sempre in
proporzione zucchero ed acquavite.

Potete mettervi anche uva spina, uva salamanna e qualche pera gentile;
ma poi assaggiate il liquido per aggiungere zucchero od acquavite, a
tenore del vostro gusto.

Formato il vaso, lasciatelo in riposo per qualche mese prima di
servirvene.

780. Pesche nello spirito

  Pesche cotogne, non troppo mature, chilogrammi 1.
  Zucchero bianco, grammi 440.
  Acqua, un litro.
  Cannella intera, un pezzo lungo un dito.
  Alcuni chiodi di garofano.
  Spirito di vino quanto basta.

Saprete che la pesca cotogna è quella rosso-giallo o semplicemente
giallastra, con la polpa attaccata al nocciolo.

Strofinatele con un canovaccio per levar loro la lanugine e bucatele in
cinque o sei punti con uno stecchino.

Fate bollire per venti minuti lo zucchero nell'acqua a cazzaruola
scoperta e poi gettateci le pesche intere, rimovendole spesso se
il siroppo non le ricopre, e quando avranno bollito cinque minuti,
contando dal momento che hanno ripreso il bollore, levatele asciutte.

Allorchè le pesche e il siroppo saranno diacci, o meglio il giorno
appresso, collocatele in un vaso di cristallo, oppure in uno di terra
invetriato e nuovo, versateci sopra il siroppo e tanto spirito di vino
o cognac che le sommerga e le dosi a giusta misura. Aggiungete gli
aromi indicati e procurate che restino sempre coperte dal liquido,
versandone, occorrendo, dell'altro in appresso.

Tenete chiuso il vaso ermeticamente e cominciate a mangiarle non prima
che sia trascorso un mese.

781. Pesche in ghiaccio

È l'unica ricetta di questa raccolta che non ho provato perchè, quando
una signora inglese venne spontaneamente ad offrirmela, la stagione
delle pesche era passata e il tempo incalzava per la presente ristampa.
La signora me la raccomandò assicurandomi che era molto gradita ne'
suoi paesi e perciò azzardo di pubblicarla.

Si prendono pesche spicche, mature e sane, si gettano due alla volta,
per un minuto, nell'acqua bollente e, tolte dall'acqua, si sbucciano
senza toccar la polpa. Poi s'involtano molto e bene nello zucchero
bianco in polvere e si collocano in un _bolo_, ossia in un vaso fondo
e decente; indi si prendono tanti quadretti di zucchero quante sono le
pesche, si strofinano sulla buccia di un limone di giardino maturo,
finchè ogni quadretto siasi impregnato dell'essenza del limone e si
nascondono fra le pesche. Si lasciano così accomodate per due ore
almeno (il più non guasta) e prima di portare il vaso in tavola si
tiene tutto chiuso e coperto fra molto ghiaccio per due o tre ore.

Ritornata la stagione delle pesche non ho mancato di mettere in prova
questa ricetta e posso dirvi subito che essa ha del merito. Io mi sono
servito di un vaso di metallo, di zucchero a velo a buona misura ed ho
sparso sale fra il ghiaccio.

782. Ciliege visciole in guazzo

Queste ciliege, così conciate, non hanno bisogno di spirito, che lo
fanno da sè.

  Ciliege visciole, chilogrammi 1.
  Zucchero bianco, grammi 300.
  Un pezzetto di cannella.

Dalle suddette ciliege separatene grammi 200 delle più brutte o guaste,
estraetene il sugo e passatelo. Le altre, levato il gambo, mettetele
a strati in un vaso di cristallo: uno di esse e uno di zucchero, poi
versateci sopra il detto sugo. Levate le anime a una parte dei noccioli
delle ciliege disfatte ed anche queste e la cannella gettatele nel
vaso, chiudetelo e non lo muovete per due mesi almeno. Vedrete che lo
zucchero a po' per volta si scioglierà e le ciliege dapprima staranno a
galla del liquido, poi questo convertendosi in alcool le ciliege cadono
al fondo e allora sono mangiabili e buone.

783. Ribes alla francese

Preparate una soluzione leggiera di gomma arabica in polvere sciolta
nell'acqua. Prendete su colle dita il ribes crudo nei suoi grappolini,
tuffateli uno alla volta nella soluzione e spolverizzateli di zucchero
cristallino in polvere, ma non a velo. Disposti poi in un piatto, quel
fondo rosso brillantato farà di sè bella mostra fra le frutta di un
pranzo e sarà molto gustato dalle signore.

Potrete anche tramezzare il ribes rosso col bianco.

784. Ponce alla parigina

Questo è un ponce corroborante che può venire opportuno quando, fra un
pasto e l'altro, vi sentiste mancar lo stomaco.

Prendete una tazza del contenuto di due decilitri circa; frullateci
dentro un rosso d'uovo con due cucchiaini di zucchero durando finchè
sia divenuto quasi bianco. Aggiungete allora, dosandolo a piacere,
due o tre cucchiaiate di cognac, di rum o di altro liquore che più vi
gusti e riempite la tazza di acqua bollente, versata poco per volta
continuando a frullare per fargli fare la spuma.

785. Mandorle tostate

  Mandorle dolci, grammi 200.
  Zucchero, grammi 200.

Le mandorle strofinatele con un canovaccio, poi mettete al fuoco in una
cazzaruola non istagnata il detto zucchero con due dita (di bicchiere)
d'acqua e allorchè sarà sciolto versate le mandorle rimestandole
continuamente e quando le sentirete scoppiettare ritirate la cazzaruola
sull'orlo del fornello e vedrete che lo zucchero si rappiglia e divien
sabbioso. Allora levatelo e separate le mandorle dallo zucchero; poi la
metà di questo zucchero rimettetelo al fuoco con altre due dita d'acqua
e quando getterà l'odore di caramella versateci le dette mandorle,
rimestate e, tirato che avranno lo zucchero, levatele. Poi mettete al
fuoco l'altra metà dello zucchero rimasto, con altre due dita d'acqua,
e ripetete per la terza volta l'operazione che sarà l'ultima. Versate
le mandorle in un piatto e separate quelle che si saranno attaccate
insieme.

Sono buonissime anche senza nessun odore, ma piacendovi potete dar loro
il profumo della vainiglia con zucchero vanigliato, oppure il gusto
della cioccolata con grammi 30 di questa grattata; ma l'uno o l'altra
sarà bene versarli all'ultimo momento.

786. Olive in salamoia

Ci saranno forse metodi più recenti e migliori per fare le olive in
salamoia; ma quello che qui vi offro è praticato in Romagna con ottimo
risultato.

Eccovi le proporzioni per ogni chilogrammo di olive:

  Cenere, chilogrammi 1.
  Calce viva, grammi 80.
  Sale, grammi 80.
  Acqua per la salamoia, decilitri 8.

Si dice _viva_ la calce quando, dopo averla leggermente bagnata
coll'acqua, in forza di un'azione chimica, si screpola, si riscalda,
fuma, si gonfia e cade in polvere. È in quest'ultimo suo stato che
dovete adoperarla mescolandola alla cenere, poi coll'acqua formatene
una poltiglia nè troppo densa, nè troppo liquida. In essa immergete le
olive in modo che, con qualche cosa che le prema, restino tutte coperte
e tenetecele dalle dodici alle quattordici ore, cioè fino a tanto che
si saranno rese alquanto morbide e perciò guardatele spesso tastandole.
Alcuni osservano se la polpa si distacca dal nocciolo; ma questa è una
norma talvolta fallace.

Levatele dalla poltiglia, lavatele a molte acque e lasciatele
nell'acqua fresca quattro o cinque giorni, ossia finchè non renderanno
l'acqua chiara perdendo l'amaro, cambiando l'acqua tre volte al giorno.
Quando saranno arrivate al punto, mettete al fuoco gli otto decilitri
di acqua col detto sale e con diversi pezzetti di grossi gambi di
finocchio selvatico, fate bollire per alcuni minuti e con questa
salamoia, versata fredda, conservate le olive in vaso di vetro o in uno
di terra invetriata.

La calce per bagnarla meglio immergetela con una mano per un momento
(cinque o sei secondi di minuto bastano) nell'acqua e ponetela sopra a
un foglio di carta.

787. Funghi sott'olio

Scegliete funghi porcini, chiamati altrimenti morecci, i più piccoli
che potete trovare, e se ve ne fossero frammisti dei grossi quanto le
noci, di questi fatene due parti. Dopo averli nettati bene dalla terra
e lavati, fateli bollire per venticinque minuti nell'aceto bianco; ma
se fosse molto forte correggetelo con un po' d'acqua. Tolti dal fuoco
asciugateli bene entro a un canovaccio e lasciateli all'aria fino al
giorno appresso. Allora collocateli in un vaso di vetro o di terra
invetriata coperti d'olio e con qualche odore che più vi piaccia.
Chi ci mette uno spicchio o due di aglio mondati, chi alcuni chiodi
di garofano e chi una foglia di alloro, che si può far bollire fra
l'aceto.

Si usa mangiarli col lesso.

788. Mostarda all'uso toscano

Uva dolce 1/3 nera e 2/3 bianca, oppure tutta bianca, come io la
preferisco, chilogrammi 2.

L'uva ammostatela come fareste pel vino, e dopo un giorno o due, quando
avrà alzato, spremetene il mosto.

  Mele rose o reinettes, chilogrammi 1.
  Due pere grosse.
  Vino bianco, meglio vin santo, grammi 240.
  Cedro candito, grammi 120.
  Senapa bianca in polvere, grammi 40.

Le mele e le pere sbucciatele e tagliatele a fette sottili, poi
mettetele al fuoco col detto vino e quando l'avranno tirato tutto
versate il mosto. Rimestate spesso e quando il composto sarà condensato
alquanto più della conserva di frutta lasciatelo freddare ed aggiungete
la senapa, sciolta prima con un poco di vino ben caldo, e il candito
in minuti pezzetti. Conservatela in vasetti con sopra un sottil velo di
cannella in polvere.

La senapa, per uso di tavola, eccita l'appetito e favorisce la
digestione.

789. Crosta e modo di crostare

Mi fo lecito di tradurre così i due francesismi comunemente usati di
_glassa_, _glassare_, lasciando ad altri la cura d'indicare termini
italiani più speciali e più propri. Parlo di quell'intonaco bianco o
nero oppure di altro colore che si suol fare sopra alcuni dei dolci in
addietro descritti, come la bocca di dama, il salame inglese, le torte
tedesche e simili, per renderli più appariscenti.

Per crostare di nero prendete grammi 50 di cioccolata e grammi 100 di
zucchero in polvere. La cioccolata grattatela e mettetela al fuoco in
una piccola cazzaruola con tre cucchiaiate d'acqua. Sciolta che sia,
aggiungete lo zucchero e fate bollire a lento fuoco rimestando spesso.
L'importante dell'operazione è di cogliere il punto della cottura, il
quale si conoscerà quando il composto si stende a filo prendendone una
goccia fra il pollice e l'indice; ma questo filo non lo esigete più
lungo di un centimetro, altrimenti il punto di cottura vi passa. Levate
allora la cazzaruola dal fuoco e ponetela nell'acqua fresca rimestando
sempre, e quando vedrete che il liquido diventa opaco alla superficie
come desse cenno di formare una tela, distendetelo sul dolce. Rimettete
questo in forno oppure sotto a un coperchio di ferro col fuoco sopra
per due o tre minuti e vedrete che la crosta prenderà un aspetto
liscio, lucido e duro.

La crosta bianca si fa colla chiara d'uovo, lo zucchero a velo, l'agro
di un limone e il rosolio: piacendovi di colore roseo, invece di
rosolio servitevi di alkermes. Eccovi le proporzioni all'incirca per
ognuno dei dolci descritti:

La chiara di un uovo, grammi 130 di zucchero, un quarto di limone,
una cucchiaiata di rosolio oppure tanto alkermes che dia il suddetto
colore. Sbattete bene ogni cosa insieme e quando il miscuglio è sodo
in modo da scorrere leggermente, distendetelo sul dolce, ed esso si
seccherà da sè senza metterlo al fuoco.

Se poi invece di distendere la crosta bianca tutta unita, vi piacesse
di ornare il dolce a disegno, provvedetevi da chi vende simili oggetti
per decorazione, certi piccoli imbuti di latta incisi in cima che
s'infilano entro a un sacchetto apposito; cose tutte di questo genere
che a nostra vergogna acquistiamo dalla Francia. In mancanza di
questi strumenti, potrete supplire alla meglio con cartocci di carta
a cornetto, Posto in essi il composto strizzate perchè esca a fili
sottili dal piccolo buco del fondo. Se il composto della crosta bianca
riesce troppo liquido quando lo formate, aggiungete dello zucchero.

Un altro modo di crostare in bianco è quello praticato pel Dolce alla
napoletana N. 586, e poi andate a vedere i dolci N. 644 e 645.

790. Spezie fini

Se volete usare nella vostra cucina delle spezie buone, eccovene la
ricetta:

  Noci moscate, N. 2.
  Cannella di Ceylan ossia della regina, grammi 50.
  Pepe garofanato, grammi 30.
  Chiodi di garofano, grammi 20.
  Mandorle dolci, grammi 20.

Se vi aggiungete altre specie di droghe all'infuori del _macis_,
cioè l'arillo della noce moscata, che è ottimo, non farete nulla di
veramente buono; vi consiglio anche di non imitare i droghieri, i
quali, invece della cannella di Ceylan, adoperano la cassialinea ossia
cannella di Goa e vi buttano coriandoli a piene mani perchè questi
fanno volume e costano poco.

Pestate ogni cosa insieme in un mortaio di bronzo, passate le spezie
da uno staccino a velo di seta e conservatele in un vaso di vetro a
tappo smerigliato, oppure in una boccetta col turo di sughero, e vi si
conserveranno anche per anni colla stessa fragranza del primo giorno.

Le spezie sono eccitanti, ma usate parcamente aiutano lo stomaco a
digerire.




APPENDICE


CUCINA PER GLI STOMACHI DEBOLI

Ora si sente spesso parlare della cucina per gli stomachi deboli, la
quale pare sia venuta di moda.

Bisognerà quindi dirne due parole senza pretendere co' miei precetti
nè di rinforzare, nè di appagare questi stomachi di carta. Non è
facile indicare con precisione scientifica quali siano i cibi che più
convengono ad un individuo indebolito dagli anni, dalle malattie, dagli
stravizi o debole per natura, perchè abbiamo a competere con un viscere
capriccioso qual'è lo stomaco, ed anche perchè ci sono alcuni che
digeriscono con facilità ciò che ad altri è indigesto.

Nonostante mi studierò indicare quei cibi che, a mio parere, più
convengono ad uno stomaco fiacco e di non facile digestione, e
partendomi dal primo ed unico alimento che la natura somministra ai
mammiferi appena nati — il latte — ritengo che di questo potete usare
ed abusare a piacere se non vi produce disturbi gastrici.

Poi, passando al brodo, che dev'essere ben digrassato, il più
confacente è quello di pollo, di castrato e di vitella; ma prima
d'indicarvi i cibi solidi che convengono meglio, sarà bene richiamare
alla memoria ciò che ho detto nelle poche norme d'igiene in merito
alla masticazione; e cioè che se questa è fatta accuratamente, avviene
che, per merito della maggiore salivazione, il cibo si digerisce e si
assimila più facilmente; mentre chi mastica in fretta e inghiottisce
cibi mal triturati, forza lo stomaco ad una elaborazione più grave e la
digestione riesce laboriosa e pesante.

Giova inoltre avere le sue ore stabilite per la colazione e pel pranzo,
il quale fatto a mezzogiorno o al tocco sarà assai più igienico,
perchè vi dà campo di farci sopra una passeggiata e un sonnellino di
estate, stagione durante la quale il cibo dev'essere più leggero e
meno succulento che nell'inverno. Vi avverto poi di non sbocconcellare
fra giorno, e consiglio alle signore di non debilitarsi lo stomaco
coi continui dolciumi. Veramente non si dovrebbe ricorrere al cibo
se non quando lo stomaco chiede, con insistenza, soccorso, il che si
ottiene più specialmente con l'esercizio del corpo, perchè questo e la
temperanza sono i due perni sui quali sta la salute.

MINESTRE

In quanto alle minestre, cominciando dai capellini o pastine, non usate
mai quelle di color giallo artificiale, ma soltanto quelle fatte col
gran duro, le quali non hanno bisogno di tinta perchè recano con sè
stesse quel colorino naturale di cera, reggono alla cottura e serbano,
dopo cotte, quel senso in bocca di resistenza piacevole.

Potrete fors'anche tollerare le paste d'uova, i taglierini per esempio,
purchè tirati finissimi, e i malfattini di pangrattato. Avete le zuppe
semplici o con erbaggi non ventosi; la tapioca (che io detesto per la
sua mucosità), il riso legato con qualche rosso d'uovo e parmigiano.

La Zuppa alla spagnola pag. 65, la Zuppa di zucca gialla p. 61, la
Zuppa di acetosa p. 63, la Zuppa di pane d'uovo p. 66, la Zuppa regina
p. 64, la Zuppa ripiena p. 60, la Zuppa santé p. 62, la Panata p. 49,
la Minestra di pangrattato p. 50, i Taglierini di semolino p. 51, le
Minestre di semolino composte p. 51 e 52, la Minestra del Paradiso
p. 53, quella di carne passata p. 53, quella di nocciuole di semolino
p. 56, quella di mille fanti p. 57, i Passatelli di semolino p. 72, i
Passatelli di pangrattato p. 54, sostituendo, se mai, al midollo, 20
grammi di burro.

Per le minestre di magro non saprei indicare che i capellini o
sopracapellini conditi con cacio e burro o col sugo, il riso cotto
nel latte, la farinata gialla nel latte se non vi produce acidità allo
stomaco, le Zuppe di pesce p. 84 e 85, la Zuppa di ranocchi, escluse le
uova dei medesimi che fanno bruttura, p. 82.

In pari tempo bisognerà bandire dalla cucina tutti gli aromi o al
più lasciarne appena le tracce, visto che non sono nelle grazie delle
nostre delicate signore nè di coloro di palato troppo sensibile.

PRINCIPII

Sandwichs p. 118. Crostini di burro e acciughe p. 118. Crostini di
fegatini e acciughe p. 119. Crostini fioriti p. 119. Prosciutto cotto,
Sardine di Nantes servite col burro.

SALSE

Salsa alla maître d'hôtel p. 123. Salsa bianca p. 124. Salsa majonese
p. 125. Salsa piccante I p. 125. Salsa gialla per pesce lesso p. 126.
Salsa olandese p. 126. Salsa per pesce in gratella p. 127.

UOVA

Le uova fresche sono un buon nutrimento e facilmente assimilabile
se ingerite nè crude, nè troppo cotte. Se vi attenete alle frittate,
preferite quelle miste con erbaggi e tenute sottili, e non rivoltatele
onde restino tenere. Sana è anche la frittata di sparagi p. 134, come
pure i Rossi d'uovo al canapè p. 132.

FRITTO

Alcuni trovano il fritto alquanto pesante allo stomaco per l'unto
che assorbe in padella; nonostante i più tollerabili sono quelli
di cervello, animelle e schienali, i fritti di semolino, il fegato
di vitella di latte e, della coratella d'agnello, il solo fegato.
Inoltre, Pollo dorato I p. 169, Petti di pollo alla scarlatta p. 170,
Granelli p. 149, Frittelle di riso p. 152, Bombe e pasta siringa
p. 155, Cotolette imbottite p. 175, Bracioline di vitella di latte
all'uccelletto p. 176, Bocconi di pane ripieni p. 176, Arnioni per
colazione p. 221, Crocchette di animelle p. 165, Crocchette di riso
semplici p. 166, Fritto composto alla bolognese p. 149, Saltimbocca
alla romana p. 176, e diversi altri consimili che trovate nell'elenco
dei fritti.

LESSO

Il lesso si può servire impunemente con un contorno di spinaci al burro
o al sugo, ma tritati minutissimi; il cardone, gli zucchini, i talli
di rapa, gli sparagi sono gli erbaggi più sani ed anche i fagiolini in
erba, se sono fini, possono far parte del regime di un convalescente.
Il lesso di pollo o di cappone con un contorno di riso p. 190.
Non dimenticate il lesso di castrato che, in questo caso, è molto
opportuno.

ERBAGGI

Oltre agli erbaggi mentovati nel precedente paragrafo, potete far uso
dei Carciofi ritti p. 299; Cotolette di carciofi p. 159; Sformati di
cardoni, spinaci, carciofi e finocchi p. 287 e 288. Petonciani fritti e
in umido p. 292. Sedani per contorno p. 296. Carciofi in salsa p. 298.

TRAMESSI

Gnocchi di semolino p. 180. Gnocchi alla romana p. 181. Carciofi in
teglia p. 191.

RIFREDDI

Cappone in galantina p. 270. Cappone in vescica p. 271. Arista p. 273.
Lingua alla scarlatta p. 264. Pan di fegato p. 280.

UMIDI

Gli umidi più sani e delicati, a parer mio, sono i seguenti: Fricassea
p. 199. Cibreo p. 200. Soufflet di pollo p. 201. Braciole di manzo
o di vitella alla sauté p. 203. Lombata di castrato ripiena p. 224.
Pollo in salsa d'uovo p. 204. Petti di pollo alla sauté p. 206 con
l'agro di limone. Girello alla brace p. 226. Scannello annegato p.
227. Scaloppine alla livornese p. 228. Cotolette di vitella di latte
in salsa d'uovo p. 233. Cotolette col prosciutto p. 234. Quenelles p.
237. Vitella di latte in guazzetto p. 242. Filetto con la marsala p.
251. Filetto alla parigina p. 252. Sformato della signora Adele p. 255.
Umido incassato p. 259. Pollo o Cappone in galantina p. 270, ed anche,
come piatto appetitoso, il Vitello tonnato p. 267.

PESCI

I pesci comuni più digeribili sono il nasello o merluzzo, specialmente
se lessato e condito coll'olio e l'agro del limone, ed anche in
gratella; la sogliola, il rombo, lo storione, l'ombrina, il ragno, il
dentice, l'orata, il palombo (Rotelle di palombo in salsa p. 326), ed
anche le triglie fritte o in gratella; ma escludete dalla vostra cucina
tutte le specie dei pesci turchini che sono i meno digeribili.

CARNI ARROSTITE

Le carni in genere, purchè non dure o tigliose, son cibo omogeneo
al corpo umano e, se arrostite, di facile assimilazione. Fra queste
è da preferirsi il pollame, specialmente la Gallina di Faraone p.
374, e la vitella di latte; può venire anche opportuna la Bistecca
alla fiorentina p. 380, specialmente se nel filetto, la Bistecca nel
tegame p. 381, la Braciuola di manzo alla sauté o in teglia p. 203 e
il Rosbiffe p. 360-361. Poi avete le Costolette di vitella di latte
alla milanese p. 369 e le costolette di castrato che sono eccellenti.
La Vitella di latte arrosto p. 362, Arrostini di vitella di latte
alla salvia p. 244, il Cosciotto di castrato p. 365, il Cosciotto di
capretto allo spiedo o arrosto morto, le Quagliette p. 368, il Pollo
alla Rudinì p. 372 e il Tacchinotto trattato come la Gallina di Faraone
p. 374. Eccellente l'arrosto morto p. 363 col contorno di piselli, se
questi non vi disturbano. Le carni di piccione, di tacchino adulto
e degli uccelli sono giudicate molto nutrienti, ma calorose; quindi
adagio con queste per serbarle a tempo più opportuno.

INSALATA

Poche sono le insalate che posso indicarvi come salubri, ma nel
caso vostro preferirei le seguenti: il radicchio cotto misto colla
barbabietola cotta in forno se grossa o lessata se piccola; gli Sparagi
p. 315, gli Zucchini p. 281 e 283 e i Fagiolini in erba ben fini p. 283
e 284.

DOLCI

In quanto ai dolci lascio la scelta a voi che così, ad occhio e croce,
potete giudicare quelli che più vi convengono; però vi avverto che le
paste frolle e le paste sfoglie sono indigeste, come anche le paste
senza lievito alcuno. Se soffrite di stitichezza vi raccomando le
mele e le pere cotte, le prugne giulebbate, le albicocche e le pere in
composta e qualora l'intromissione del latte non v'imbarazzi lo stomaco
potete giovarvi del Latte brûlé p. 491, del Latte alla portoghese p.
492, non chè dei Latteruoli p. 492 e 493.

FRUTTA

Non fate uso che di frutta sana e ben matura a seconda della stagione.
Nell'inverno escludete le frutta secche, profittando di qualche
dattero, di qualche arancio o di qualche mandarino; ma tenete in
gran conto la pera spina la quale, se accompagnata da un pezzetto di
formaggio a vostra scelta (ammesso che lo stomaco possa sopportarlo)
è, come tutti sanno, un piacevole tornagusto. Nelle altre stagioni
sceglierete fra le uve, la eccellente salamanna, il moscatello e
l'aleatico; fra le pere la spadona, che è tanto succosa, la susina
claudia, la pesca burrona, le ciliege more, le albicocche, le mele,
se son tenere. Ma fate un sacrificio alla ghiottoneria escludendo le
fragole dalla vostra tavola poichè, pei troppi loro semini, riescono
nocive: più innocui forse sono i fragoloni, ma meno fragranti.

GELATI

Si possono permettere i gelati, specialmente di frutta, alla fine del
pranzo o dopo compiuta la digestione.

VINI E LIQUORI

Il vino da pasteggiare più confacente agli stomachi deboli ritengo sia
il bianco asciutto e stimo ottimo, per la sua piacevolezza al gusto e
perchè molto digeribile, quello di Orvieto, che può servire anche al
_dessert_ e per quest'uso avete il vin santo, il vino d'Asti spumante,
la malaga ed altri simili che sono in commercio; ma di questi chi se ne
fida? In quanto ai liquori farete bene ad escluderne l'uso dal vostro
regime anche perchè dall'uso si può passare all'abuso che sarebbe
fatale; si può fare soltanto un'eccezione pel cognac, senza abusarne,
però, ma di quello che non costa meno di sei o sette lire la bottiglia.

Qui pongo fine, e ripeto col poeta:

    Messo t'ho innanzi: omai per te ti ciba.


NOTE DI PRANZI

Poichè spesso avviene che dovendo dare un pranzo ci si trovi
imbarazzati sulla elezione delle vivande, ho creduto bene di
descrivervi in quest'appendice tante distinte di pranzi che
corrispondano a due per ogni mese dell'anno, ed altre dieci da potersi
imbandire nelle principali solennità, tralasciando in queste il dessert
poichè, meglio che io non farei, ve lo suggerisce la stagione con le
sue tante varietà di frutta. Così, se non potrete stare con esse alla
lettera, vi gioveranno almeno come una scorta per rendervi più facile
il cómpito della scelta.


GENNAIO

I.

=Minestra in brodo.= Tortellini alla bolognese N. 9.

=Lesso.= Cappone con contorno di riso N. 245.

=Fritto.= Pasta siringa N. 183. — Crocchette di animelle N. 197.

=Tramesso.= Zampone o coteghino con Tortino di patate N. 446 o N. 447.

=Erbaggi.= Sedani al sugo N. 412.

=Arrosto.= Tordi N. 528, e insalata.

=Dolci.= Torta ricciolina N. 579. — Pudding Cesarino N. 671.

=Frutta e formaggio.= Pere, mele, aranci e frutta secca.

II.

=Minestra in brodo.= Nocciuole di semolino N. 23 o Bomboline di patate
N. 29.

=Lesso.= Un pesce con contorno N. 459.

=Umido.= Cignale dolce-forte o Lepre dolce-forte N. 285.

=Tramesso.= Pasticcini di pasta sfoglia ripieni di carne N. 161.

=Arrosto.= Rosbiffe allo spiede, con patate e insalata N. 521 o 522.

=Dolci.= Pasta Margherita N. 576. — Bianco mangiare N. 681.

=Frutta e formaggio.= Pere, mele, mandarini e frutte secche diverse.


FEBBRAIO

I.

=Minestra in brodo.= Agnellotti N. 8.

=Lesso.= Pollo e vitella con Spinaci al sugo N. 448.

=Rifreddo.= Pane di lepre N. 373.

=Tramesso.= Telline o arselle in salsa d'uovo N. 498.

=Umido.= Cotolette di vitella di latte coi tartufi alla bolognese N.
312.

=Arrosto.= Uccelli e beccacce N. 528, con insalata.

=Dolci.= Savarin N. 563. — Crema alla francese N. 688.

=Frutta e formaggio.= Pere, mele e frutte secche diverse.

II.

=Minestra in brodo.= Zuppa ripiena N. 32.

=Principii.= Crostini diversi N. 113.

=Lesso.= Pollastra con Passato di patate N. 443 o Cavolo verzotto N.
453.

=Umido.= Pasticcio di maccheroni N. 349.

=Arrosto.= Gallina di Faraone N. 546 e piccioni.

=Dolci.= Pizza alla napoletana N. 609. — Pezzo in gelo (_Biscuit_) N.
753.

=Frutta e formaggio.= Pere, mele, mandarini e frutta secca.


MARZO

I.

PRANZO DI MAGRO

=Minestra.= Zuppa di ranocchi N. 64 o Zuppa alla certosina N. 66.

=Principii.= Crostini di caviale e acciughe N. 113.

=Tramesso.= Pasticcio di magro N. 502 o Rotelle di palombo N. 464.

=Erbaggi.= Sformato di spinaci N. 390.

=Arrosto.= Pesce in gratella, con Salsa N. 131.

=Dolci.= Tortelli di ceci N. 624. — Crema montata N. 689.

=Frutta.= Pere, mele e frutta secca.

II.

=Minestra in brodo.= Passatelli all'uso di Romagna N. 20.

=Lesso.= Un pesce grosso, con Salsa maionese N. 126.

=Umido.= Filetto alla finanziera N. 338.

=Tramesso.= Crostini di capperi N. 108.

=Arrosto.= Braciuola di manzo ripiena N. 537.

=Dolci.= Torta mantovana N. 577. — Gelato di crema N. 759 o Gelato di
torrone N. 768.

=Frutta e formaggio.= Frutte diverse e Biscotti N. 571.


APRILE

I.

=Minestra in brodo.= Mattoncini di ricotta N. 25.

=Lesso.= Vitella con sparagi in Salsa bianca N. 124.

=Tramesso.= Pagnottelle ripiene N. 239.

=Erbaggi.= Sformato di carciofi N. 391.

=Arrosto.= Vitella di latte con insalata.

=Dolci.= Panettone Marietta N. 604. — Latte _brûlé_ N. 692, con
Cialdoni N. 621.

=Frutta e formaggio.= Baccelli, càtere ossia mandorle tenere col
guscio, e Pasta Maddalena N. 608.

II.

=Minestra in brodo.= Panata N. 11.

=Fritto.= Krapfen N. 182.

=Umido.= Pollo disossato ripieno N. 258, con piselli.

=Tramesso.= Gnocchi alla romana N. 231.

=Arrosto.= Agnello pasquale con insalata e uova sode.

=Dolci.= Dolce alla napoletana N. 586. — Gelato di cioccolata N. 761.

=Frutta e formaggio.= Frutta fresca di stagione e Stiacciata alla
livornese N. 598.


MAGGIO

I.

=Minestra in brodo.= Zuppa alla spagnuola N. 40.

=Principii.= Crostini di fegatini di pollo N. 110.

=Umido.= Umido incassato N. 350.

=Erbaggi.= Piselli alla francese N. 424 o 425.

=Arrosto.= Braciuola di manzo ripiena N. 537, con patate novelline e
insalata.

=Dolci.= Torta alla marengo N. 581. — Gelato di limone N. 754.

=Frutta e formaggio.= Frutte diverse e fragole lavate col Chianti o
vino rosso e aggraziate con zucchero a velo e marsala.

II.

=Minestra in brodo.= Zuppa santé N. 36.

=Fritto.= Composto alla bolognese N. 175. — Carciofi N. 186. — Zucchini
N. 188.

=Umido.= Timballo di piccioni N. 279.

=Erbaggi.= Sparagi al burro N. 450.

=Arrosto.= Vitella di latte, con contorno di Carciofi ritti N. 418.

=Dolci.= Offelle di marzapane N. 615. — Gelato di fragole N. 755.

=Frutta e formaggio.= Frutta di stagione, e Amaretti N. 626 o N. 627.


GIUGNO

I.

=Minestra in brodo.= Strichetti alla bolognese N. 51.

=Fritto.= Fegato di vitella di latte, animelle, cervello e funghi.

=Umido.= Piccioni coi piselli N. 354.

=Tramesso.= Zucchini ripieni N. 377.

=Arrosto.= Galletti di primo canto e insalata.

=Dolci.= Bocca di dama N. 585. — Gelato di visciole N. 762.

=Frutta e formaggio.= Frutta di stagione e pasticcini di pasta
_beignet_ N. 631.

II.

=Minestra in brodo.= Zuppa di purè di piselli N. 35.

=Fritto.= Cotolette di vitella di latte. — Crema N. 214. — Zucchini N.
188.

=Lesso.= Di vitella rifatto N. 355, con contorno di funghi.

=Erbaggi.= Sformato di fagiolini N. 386.

=Arrosto.= Galletti con Insalata maionese N. 251.

=Dolci.= Quattro quarti all'italiana N. 612. — Zuppa di visciole N. 678.

=Frutta e formaggio.= Frutta fresca di stagione.


LUGLIO

I.

=Minestra in brodo.= Bomboline di farina N. 24.

=Lesso.= Pollastra ripiena N. 160.

=Umido.= Sformato di zucchini N. 451, ripieno di rigaglie e di
bracioline di vitella di latte.

=Tramesso.= _Soufflet_ di Luisetta N. 704.

=Arrosto.= Vitella di latte, con Insalata russa N. 454.

=Dolci.= Biscotto alla sultana N. 574. — Gelatina di lampone in gelo N.
718.

=Frutta e formaggio.= Pesche, albicocche ed altre di stagione.

II.

=Minestra in brodo.= Minestra di carne passata N. 19.

=Principii.= Fichi col prosciutto.

=Umido.= Pollo disossato ripieno N. 258.

=Rifreddo.= Vitello tonnato N. 363.

=Tramesso.= Pan di fegato N. 374.

=Arrosto.= Piccioni e pollastri, con Insalata maionese N. 251.

=Dolci.= Plum-cake N. 673. — Croccante a bagno-maria in gelo N. 690.

=Frutta e formaggio.= Frutte diverse di stagione.


AGOSTO

I.

=Minestra in brodo.= Taglierini.

=Principii.= Popone col prosciutto e vino generoso perchè giusta il
proverbio:

    _Quando sole est in leone_
    _Pone muliem in cantone_
    _Bibe vinum cum sifone._

=Lesso.= Vitella, con Fagiuolini dall'occhio all'aretina N. 383, o con
Fagiuolini con la balsamella N. 381.

=Tramesso.= _Vol-au-vent_ ripieno di rigaglie N. 161.

=Umido.= Cotolette di vitella di latte col prosciutto N. 311.

=Arrosto.= Tacchinotto N. 549, con insalata.

=Dolci.= Pere in composta N. 709. — Crema montata in gelo N. 689,
oppure Bavarese lombarda N. 674.

=Frutta e formaggio.= Frutte diverse di stagione.

II.

=Minestra in brodo.= Zuppa regina N. 39.

=Lesso.= Arigusta con salsa maionese N. 476.

=Umido.= Petti di pollo alla sauté N. 269.

=Erbaggi.= Sformato di zucchini N. 451.

=Arrosto.= Anatra domestica, piccioni e insalata.

=Dolci.= Pesche ripiene N. 697. — Gelato di lampone N. 756.

=Frutta e formaggio.= Popone, fichi ed altre frutte di stagione.


SETTEMBRE

I.

=Minestra in brodo.= Zuppa di ovoli N. 33.

=Principii.= Fichi con prosciutto e acciughe salate.

=Fritto.= Bocconi di pane N. 223, ripieni di animelle e cervello.

=Tramesso.= Sformato di funghi N. 452, ripieno di rigaglie.

=Arrosto.= Tacchinotto N. 549, con insalata, o Pollo alla Rudinì N. 544.

=Dolci.= Babà N. 565. Gelato di latte di mandorle N. 773, o Zorama N.
774.

=Frutta e formaggio.= Pesche, uva ed altre frutte di stagione.

II.

=Minestra in brodo.= Minestra di semolino composta N. 15 o 16.

=Fritto.= Sogliole, totani e funghi fritti.

=Umido.= Anatra domestica con Pappardelle all'aretina N. 91.

=Arrosto.= Rosbiffe allo spiede con patate N. 521, e insalata.

=Dolci.= Crostata di conserva di frutta N. 616. — Budino di mandorle
tostate N. 669.

=Frutta e formaggio.= Frutte diverse di stagione e cialdoni N. 621.


OTTOBRE

I.

=Minestra in brodo.= Gnocchi N. 14.

=Lesso.= Cappone con spinaci.

=Rifreddo.= Lingua alla scarlatta N. 360, con Gelatina N. 3.

=Tramesso.= Pasticcini di pasta sfoglia ripieni di carne N. 161.

=Arrosto.= Tordi con crostini N. 528 e insalata.

=Dolci.= Torta di zucca gialla N. 640. — Sformato di conserve N. 680.

=Frutta e formaggio.= Frutte diverse e mandarini.

II.

=Minestra in brodo.= Bomboline di riso N. 30.

=Fritto.= Costolette di agnello vestite N. 236.

=Tramesso.= Triglie col prosciutto N. 468.

=Umido.= Uccelli in salmì N. 283.

=Arrosto.= Gallina di Faraone N. 546, e piccioni.

=Dolci.= Zuppa tartara N. 676. — Strudel N. 559, o Dolce alla
napoletana N. 586.

=Frutta e formaggio.= Pere, mele, nespole, sorbe, uva.


NOVEMBRE

I.

=Minestra.= Maccheroni alla francese N. 84, o Zuppa col sugo di carne
N. 38.

=Umido.= Germano con contorno di lenticchie intere o cavolo nero N. 270.

=Tramesso.= Pane di lepre N. 373.

=Erbaggi.= Cavolfiore colla _balsamella_ N. 431, o Sformato di
cavolfiore N. 387.

=Arrosto.= Sfilettato tartufato N. 523.

=Dolci.= Sformato di savoiardi N. 684. — Gelatina di arancio in gelo N.
714.

=Frutta e formaggio.= Pere, mele, aranci e frutta secca.

II.

=Minestra in brodo.= Tortellini di carne di piccione N. 10, o Zuppa di
zucca gialla N. 34.

=Principii.= Crostini di tartufi N. 109.

=Lesso.= Pollastra ripiena N. 160.

=Umido.= Coteghino fasciato N. 322.

=Erbaggi.= Sformato di spinaci N. 390, o di finocchi N. 392.

=Arrosto.= Pesce di maiale N. 552, e Uccelli N. 528.

=Dolci.= Presnitz N. 560. — Pasticcio a sorpresa N. 713, o Sformato di
savoiardi con lo zabaione N. 684.

=Frutta e formaggio.= Pere, mele, mandarini e frutta secca.


DICEMBRE

I.

PRANZO DI MAGRO

=Minestra.= Tortelli N. 55, o Risotto colle telline N. 72.

=Principii.= Crostini col caviale, con acciughe, olio e agro di limone
N. 113.

=Fritto.= Sogliole, totani e triglie.

=Erbaggi.= Cardoni colla _balsamella_ N. 407, o Crescioni N. 195.

=Arrosto.= Anguilla od altro pesce.

=Dolci.= Croccante N. 617. — Mele in gelatina N. 696. — Aranci a fette,
aggraziati con zucchero a velo e alkermes.

=Frutta.= Pere, mele e frutta secca.

II.

=Minestra.= Cappelletti all'uso di Romagna N. 7.

=Umido.= Sformato della signora Adele N. 346.

=Rifreddo.= Cappone in galantina N. 366, o Tordi disossati in gelatina
N. 368.

=Arrosto.= Di lepre N. 531, o di beccaccia N. 112, e insalata.

=Dolci.= Panforte. — Torta di pane bruno alla tedesca N. 644. —
Plum-pudding N. 672.

=Frutta e formaggio.= Pere, mele, mandarini e datteri.


CAPO D'ANNO

=Minestra in brodo.= Composto dei cappelletti di Romagna N. 7, senza
sfoglia.

=Fritto.= Cotolette imbottite N. 220.

=Umido.= Bue alla brace N. 298, con carote, o Cotolette coi tartufi N.
312.

=Rifreddo.= Pasticcio di cacciagione N. 370.

=Arrosto.= Anatra domestica e Piccioni N. 528, con insalata.

=Dolci.= _Gâteau à la noisette_ N. 564. — Dolce Torino N. 649.


FESTA DELLA BEFANA

=Minestra in brodo.= Zuppa alla spagnola N. 40.

=Fritto.= Animelle o cervello misto col Fritto alla Garisenda N. 224.

=Lesso.= Cappone, con sedani al sugo N. 412.

=Umido.= Sformato di riso col sugo guarnito di rigaglie N. 345.

=Arrosto.= Tordi N. 528, o Beccacce coi crostini N. 112.

=Dolci.= Sfogliata di marzapane N. 566. — Pasticcini di pasta _beignet_
coperti di cioccolata N. 647 o Dolce Roma N. 648.


BERLINGACCIO

=Minestra asciutta.= Pappardelle con la lepre N. 95, o Maccheroni alla
bolognese N. 87.

=Principii.= Crostini di tartufi N. 109.

=Umidi.= Budino alla genovese N. 347.

=Tramesso.= Zampone o Salame dal sugo di Ferrara N. 238, con
_Sauer-kraut_ N. 433.

=Arrosto.= Cappone con insalata, o Cappone tartufato N. 540.

=Dolci.= Dolce Torino N. 649, e Gelato di aranci N. 763.


PRANZO DI QUARESIMA

=Minestra.= Zuppa nel brodo di pesce N. 65, o Zuppa alla certosina N.
66.

=Principii.= Baccalà montebianco N. 118, con Crostini di caviale N. 113.

=Lesso.= Pesce con Salsa genovese N. 134.

=Tramesso.= Gnocchi alla romana N. 231.

=Umido.= Pesce a taglio in umido N. 461.

=Arrosto.= Anguilla N. 491.

=Dolci.= Pasticcini di marzapane N. 628, e Gelato di pistacchi N. 767.


PASQUA D'UOVO

=Minestra in brodo.= Panata N. 11, o Minestra del Paradiso N. 18.

=Fritto.= Carciofi, animelle e Bocconi di pane ripieni N. 223.

=Umido.= Manicaretto di piccioni N. 278.

=Tramesso.= _Soufflet_ di farina di patate N. 705, o Gnocchi alla
romana N. 231.

=Arrosto.= Agnello e insalata.

=Dolci.= Latte alla portoghese N. 693. — Stiacciata alla livornese N.
598.


PASQUA DI ROSE

=Minestra in brodo.= Minestra di semolino composta N. 16, o di carne
passata N. 19.

=Lesso.= Pollastra ingrassata, con Sparagi in salsa N. 124.

=Umido.= Vitella di latte in guazzetto N. 325, con Zucchini ripieni N.
377, o Umido incassato N. 350.

=Tramesso.= Sformato di fagiuolini N. 386.

=Arrosto.= Quagliette N. 536, con Insalata maionese N. 251.

=Dolci.= Zuppa inglese N. 675, e Macedonia N. 772.

FESTA DELLO STATUTO

=Minestra in brodo.= Passatelli di semolino N. 48.

=Fritto.= Pollo dorato N. 205 o 206, con Perine di riso N. 202.

=Umido.= Timballo di piccioni N. 279.

=Erbaggi.= Fagiuolini con la _balsamella_ N. 381.

=Arrosto.= Lombata di vitella di latte N. 524, con patate e insalata.

=Dolci.= Torta alla marengo N. 581. — Gelato di ribes N. 764.


QUINDICI AGOSTO

=Minestra in brodo.= Riso con le quaglie N. 44, o Minestra di semolino
composta N. 16.

=Fritto.= Pasta siringa N. 183. — Fritto alla romana N. 176.

=Umido.= Bue alla moda N. 297, con Tortino di zucchini N. 445.

=Tramesso.= Pollo in salsa tonnata N. 365.

=Arrosto.= Pollastri giovani con insalata.

=Dolci.= Babà N. 565, o Dolce alla napoletana N. 586. — Spumone di the
N. 771, o Gelato di cioccolata N. 761.


OTTO SETTEMBRE

=Minestra in brodo.= Risotto alla milanese III N. 80.

=Fritto.= Sogliole, totani e funghi.

=Umido.= Fricassea di muscolo di vitella di latte N. 256.

=Tramesso.= Crostini di capperi N. 108, o Soufflet di farina di patate
N. 705.

=Arrosto.= Cosciotto di castrato N. 530.

=Dolci.= Torta coi pinoli N. 582. — Biscotto da servirsi con lo
zabaione N. 683, o Budino di cioccolata N. 667, coperto di panna
montata.


FESTA DI NATALE

=Minestra in brodo.= Cappelletti all'uso di Romagna N. 7.

=Principii.= Crostini di fegatini di pollo N. 110.

=Lesso.= Cappone, con uno Sformato di riso verde N. 245.

=Rifreddo.= Pasticcio di lepre N. 372.

=Arrosto.= Gallina di Faraone N. 546, e uccelli.

=Dolci.= Panforte di Siena. — Pane certosino di Bologna. — Gelato di
mandorle tostate N. 759.




COLAZIONI ALLA FORCHETTA


Qualcuno mi ha domandato che regola si debba tenere per le colazioni
alla forchetta. Se trattasi di colazioni semplici, come sono
ordinariamente quelle delle locande o delle tavole rotonde, la risposta
è facile.

La base è sempre un piatto di carne, caldo ed abbondante, con un
contorno; ma questo dev'essere preceduto da una minestra asciutta o da
principio. Se trattasi di minestre, avete tutta la serie dei risotti
e delle paste variamente condite; se di principio, vengono opportune
le frittate, le uova al burro, le uova affogate con qualche salsa
piccante; i rifreddi con gelatina; oltre a ciò, l'affettato di salumi,
il caviale e le sardine di Nantes, accompagnati dal burro, oppure un
fritto di pesce.

Per ultimo, frutta e formaggio, e se avrete conserve o gelatine di
frutta, queste saranno aggradite specialmente dalle signore; infine un
buon caffè che predispone al pranzo.


